# Natuur & Techniek-cursus

![djogkleiner](https://cloud.githubusercontent.com/assets/25673660/22806842/50171992-ef24-11e6-89bc-607339c92c05.png)

Ben je tussen de 8 en de 18 jaar oud en vind je het leuk om te weten hoe de wereld in elkaar zit? Zoals je lichaam, gezondheid, natuurverschijnselen en (duurzame) energie? En vind je het leuk om zelf dingen te doen, te maken en te onderzoeken? Dan kan je natuurlijk braaf blijven wachten totdat deze onderwerpen eindelijk aan bod komen in de klas, of nog later, tijdens studie of werk...

....of je zegt: dat ga ik *nu* doen, op mijn niveau, omdat ik het wil!

Dat kan op vrijdagavond bij De Jonge Onderzoekers aan de Dirk Huizingastraat. Daar vind je makende en onderzoekende jonge mensen met ervaren makers en onderzoekers op allerlei gebied. Of je nu nog op de basisschool zit of al op het voortgezet onderwijs maakt niet uit, we leren met elkaar en van elkaar. We pakken iedere vrijdagavond een of meer onderwerpen op, en je kan ook zelf onderwerpen voorstellen.

We gaan bijvoorbeeld aan de slag met:

* Stroomkring en elektriciteit
* Scheikunde, atomen en moleculen
* Sterrenkunde
* DNA, erfelijkheid en biotechnologie
* Vingerafdrukken zichtbaar maken met superlijm (CSI)
* Aerodynamica en stromingsleer, vleugelprofiel, stroomlijnlichaam, vliegen. Toepassing op techniek en op de levende natuur.
* Hefbomen en katrollen, hijsen.
* Spaghettibrug ontwerpen en bouwen, welke kan de hoogste belasting aan voor bezwijken?
* Hydrauliek; verschillende maten injectiespuiten met slang koppelen.
* Motoren: heteluchtmotor, elektromotor.
* Magneten, elektromagneten, spoelen, inductie, transformator
* Printplaten belichten en etsen (evt. een kopergravure met bijenwas en goedkoop printplaatmateriaal, afdrukken maken.)
* Gebruik van de microscoop, materiaal verzamelen, preparaten maken.
* Gebruik van de spectrofotometer
* Licht en kleur, kleurenzien
* Optische illusies
* Pollenanalyse (stuifmeelkorrels)
* Bacteriegroei op petrischalen, gebruik van de broedstoof.
* Nuttige micro-organismen bij voedselbereiding; gisting, deeg rijzen, zuurkool maken.
* Kaas en yoghurt maken.
* Gebruik van de PCR-machine
* Slow cooking.
* Lenzen en licht, zelf bouwen van telescoop, microscoop, camera.
* Trillingen, golven en geluid, muziekinstrumenten.
* Onzichtbaar licht, foto, video en communicatie.
* Variabele weerstanden: sensoren voor licht, temperatuur
* Solderen en hardsolderen, waterleidingbuizen solderen.
* Elektrolyse en verkoperen.
* Elektrisch lassen
* Goede verbindingen maken met verschillende soorten lijm.

![science](https://cloud.githubusercontent.com/assets/25673660/22808370/d6e8732e-ef2b-11e6-9119-9c2a05962913.png)

## Praktische info:

* Dag: Elke vrijdagavond, vanaf 3-3-2017
* Tijd: 
   * 17.45: inloop
   * 18:00: start les
   * 19:00: pauze
   * 19:15: start les
   * 20:00: einde les
* Locatie: De Jonge Onderzoekers Groningen, www.djog.nl, Dirk Huizingastraat 13
* Kosten per leerling:
  * 20 euro per semester
* Leeftijd: 8-18 jaar
* Benodigdheden: Doorgaans niks, maar als je een laptop of tablet hebt, kun je die altijd meenemen voor de zekerheid.

[Hier](Rooster.md) vind je het rooster.

Opgeven kan via info@dejongeonderzoekers.nl

Kom gerust een keertje kijken om te zien hoe het gaat. We staan je graag te woord buiten de lestijden om.

### Extra
De flyer van de cursus: [download](flyer.pdf)

Zelf een les verzorgen? Kijk [hier](docenten.md)

