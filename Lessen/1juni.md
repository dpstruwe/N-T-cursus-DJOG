# Planten in de archeologie
In de Middeleeuwen was er nog geen riolering. Men had toen zogeheten beerputten waarin etensresten en poep werden gestort. In dit afval zaten onder andere resten van planten die werden gegeten, zoals zaden van vruchten. Ook andere soorten afval kwamen erin terecht. Als zo'n beerput niet meer werd gebruikt, bleef het afval in de grond zitten. Veel van dat materiaal vergaat uiteindelijk, maar lang niet alles. Als men nu een oude beerput vindt, bijvoorbeeld bij werkzaamheden in de grond, dan kan men de inhoud opgraven en bestuderen. In het gevonden materiaal zitten nog veel plantenresten die onderzocht kunnen worden, zodat archeologen onder andere te weten kunnen komen wat mensen vroeger aten.

De cursisten zijn tijdens deze les zelf aan de slag gegaan met materiaal uit een oude beerput. Met microscopen hebben ze naar zaden en ander materiaal gekeken om te ontdekken wat er allemaal te vinden was. Naast zaden (vooral van appel en druif) werden er ook botresten, scherfjes en zelfs resten van kleding gevonden.
