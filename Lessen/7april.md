Tijdens deze les is de groep opgesplitst in twee kleinere groepjes, waarbij elke groep begon met een ander onderwerp. Na de pauze werd er gewisseld zodat iedereen uiteindelijk hetzelfde heeft gedaan.

# Microscopie
Er werd een korte, basale inleiding gegeven over microscopie, waarbij werd verteld wat je kon zien en hoe je met een microscoop om moet gaan. Daarna konden de cursisten zelf in tweetallen aan de slag met een microscoop, waarbij ze ook zelf preparaten hebben gemaakt die ze konden bekijken. Ze hebben onder andere gekeken naar uiencellen en aardappelcellen. Ook hebben ze met stereomicroscopen naar grotere objecten gekeken, zoals insecten.

# De slingerproef
In de wetenschap doe je onderzoek, en elk onderzoek begint met een onderzoeksvraag. Voordat je deze vraag met een experiment probeert te beantwoorden, ga je eerst bedenken wat het antwoord zou kunnen zijn op je vraag. Daarna doe je verschillende experimenten en herhaal je deze experimenten ook nog een paar keer (om fouten zoveel mogelijk te voorkomen). Vervolgens trek je uit je resultaten een conclusie. Het experiment wat tijdens deze les werd gedaan is de slingerproef: je hangt een gewichtje aan een touwtje en laat dit gewichtje heen en weer slingeren, waarbij je meet wat de slingertijd is (de tijd die nodig is om het gewichtje een keer helemaal op en neer te laten gaan). Er werd onderzocht welke factoren de slingertijd bepalen: het gewicht, de lengte van het touwtje of de uitwijking (hoe ver je het gewichtje naar achteren trekt voordat je het loslaat). De resultaten werden in een tabel gezet en uit de gegevens kwam duidelijk naar voren dat alleen de lengte van het touwtje bepaalt hoe snel de slinger heen en weer slingert.
