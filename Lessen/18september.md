# Experimentele psychologie
De psychologie onderzoekt het innerlijk en het gedrag van mensen. De experimentele psychologie (of functieleer) richt zich daarbij vooral op de basisfuncties van de hersenen, zoals aandacht, leren en geheugen. Door middel van diverse experimenten en onderzoeksmethoden kunnen onderzoekers proberen te achterhalen welke verschillen er zijn tussen mensen en wat de oorzaak daarvan is. De cursisten hebben zelf via een aantal voorbeelden ervaren hoe hun hersenen de wereld waarnemen, waar hun aandacht naar uitgaat en dat ze vrij eenvoudig voor de gek te houden zijn. Ook hebben ze een soort wedstrijd gedaan waarbij hun waarneming en hun geheugen op de proef werden gesteld. Verrassend genoeg bleken de winnaars van deze wedstrijd tegelijk ook verliezers te zijn. Als je namelijk goed bent in het ene (zoals snel een beeld herkennen), dan betekent het meestal ook dat je automatisch slechter bent in het andere (zoals het waarnemen van details). En andersom natuurlijk. Dus of je vindt dat iemand ergens goed of slecht in is, hangt mede af van de manier waarop je de prestatie beoordeelt.
