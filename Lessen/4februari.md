# Ethologie
In de ethologie (ook wel gedragsbiologie genoemd) staan 4 vragen centraal: 1) Wat is de oorzaak van gedrag?, 2) Wat is de ontwikkeling ervan gedurende het leven?, 3) Wat is de functie ervan? (Wat kan het dier ermee bereiken?) en 4) De evolutie van gedrag. Met deze vragen in het achterhoofd kun je het gedrag van allerlei dieren observeren en proberen te verklaren. In de begintijd van het ethologisch onderzoek werden een aantal belangrijke experimenten uitgevoerd door o.a. Niko Tinbergen, Konrad Lorenz en Ivan Pavlov. Tinbergen ontdekte bijvoorbeeld dat meeuwenkuikens, die pikken naar de rode stip op de snavel van hun moeder om ervoor te zorgen dat ze voedsel opbraakt, veel sterker reageren als deze stip kunstmatig wordt overdreven, waarbij dan zelfs de vorm van de snavel niet meer uitmaakt. Dit noemde hij een supranormale prikkel. Lorenz werd bekend door zijn experiment waarbij hij ontdekte dat ganzenjongen die net uit het ei kwamen, degene die ze op dat moment zagen als hun moeder beschouwden. En Pavlov introduceerde met zijn experimenten aan honden het begrip klassieke conditionering, waarbij de honden al begonnen te kwijlen als ze alleen maar een geluid hoorden wat voor hen verbonden was aan het krijgen van eten. Gedragsonderzoek kan met vele diersoorten worden gedaan, zelfs met vissen en fruitvliegjes. Stekelbaarsjes vertonen bijvoorbeeld opvallend paringsgedrag, en fruitvliegjes zijn handige proefdieren om de effecten van genen op gedrag te onderzoeken. Ook aan mensen kan gedragsonderzoek worden gedaan, en er zijn diverse experimenten uitgevoerd die aantonen dat ook wij vaak hetzelfde soort basisgedrag vertonen als veel andere dieren. Hier wordt in de psychologie handig gebruik van gemaakt.
