# Experimenten met voeding
In voedingsproducten zitten veel verschillende (voedings)stoffen. Sommige van die stoffen heeft je lichaam hard nodig, terwijl andere stoffen eigenlijk overbodig zijn. Macronutriënten zijn stoffen die je in grotere hoeveelheid nodig hebt om energie te krijgen, bijvoorbeeld voor beweging. Dit zijn koolhydraten (suiker en zetmeel), eiwitten en vetten. Micronutriënten heb je juist in kleine hoeveelheid nodig, om allerlei processen in je lichaam goed te kunnen laten werken. Dit zijn de vitaminen en de mineralen. Als je te veel van bepaalde voedingsstoffen binnenkrijgt, kan dat ongezond zijn. Van te veel suiker of vet kan je bijvoorbeeld dik worden, en van te veel zout kan je ziek worden. De cursisten hebben verschillende experimenten gedaan met enkele voedingsproducten om te bepalen waar de meeste suiker in zat, of er eiwit in zat en of er vet in zat. Daarnaast is ook gedemonstreerd hoe je kunt meten hoeveel energie er in een voedingsproduct zit (in dit geval een pinda), door het te verbranden onder een blikje met water en te meten met hoeveel graden de temperatuur van het water is gestegen. Hieruit zijn het aantal calorieën te berekenen.

# Geurolie maken
Er is gedemonstreerd hoe je met stoomdestillatie etherische olie uit de schil van een sinaasappel kunt halen. Door de fijngeraspte schil in een beetje water aan de kook te brengen, en de stoom met daarin de olie uit de schil (limoneen) op te vangen en weer af te koelen (condensatie), krijg je water waarop een klein laagje van de olie drijft. Deze olie kun je vervolgens gebruiken om geurolie of parfum van te maken door het te verdunnen met bijvoorbeeld andere (geurloze) olie of alcohol.
