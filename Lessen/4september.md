# Onderzoek in het poolgebied
Op aarde komen vele plantensoorten voor, niet alleen op het land. In het water leven minstens zoveel planten, waarvan het grootste deel bestaat uit algen. Algen zijn hele kleine plantjes die je alleen met een microscoop kan zien. Net als alle andere planten bevatten algen bladgroen (chlorofyl). Hiermee zetten ze met behulp van licht, koolstofdioxide (CO<sub>2</sub>) om in zuurstof en suikers. Ze zijn daarom erg belangrijk voor de zuurstofproductie op aarde en voor het klimaat. Ook bij de Noord- en de Zuidpool komen veel algen voor, zowel in het water als in het ijs. Door monsters te nemen van het ijs (met een lange boor), kun je de algen die daar groeien onderzoeken. Je kunt bijvoorbeeld onderzoeken hoe de algen zich aanpassen aan de lange dagen in de zomer (dan wordt het op de polen nooit donker) of juist aan de korte dagen in de winter (dan wordt het er nooit licht). Als er weinig licht is, zullen planten meer bladgroen moeten maken om toch voldoende energie uit het licht te halen. Dat kan je meten met een speciaal apparaat (een spectrofotometer). De cursisten hebben zelf zulke metingen gedaan met planten die lange tijd in het licht hebben gestaan, en planten die juist in het donker hebben gestaan. Ze hebben het bladgroen uit de blaadjes gehaald en gemeten hoeveel bladgroen er in de blaadjes zat. Zo hebben ze geprobeerd om verschillen te ontdekken in de meetresultaten.
