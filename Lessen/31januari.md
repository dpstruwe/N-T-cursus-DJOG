# Fluorescentie en fosforescentie
Fluorescentie is bij velen bekend in de vorm van het oplichten van bepaalde voorwerpen onder een zogeheten blacklightlamp. Dit is een lamp die ultraviolet licht uitstraalt. Het ultraviolet is onzichtbaar, maar doordat sommige materialen het uv-licht omzetten in zichtbaar licht (fluorescentie) lijkt het alsof die stoffen zelf licht geven. Vaak fluoresceren zulke stoffen als blauw, maar ook andere kleuren zijn mogelijk. In de natuur komen veel fluorescente materialen voor, van stenen tot dieren. Ook in huishoudelijke producten zitten soms fluorescerende stoffen, vooral in schoonmaakmiddelen zoals waspoeder. Hierdoor lijkt kleding witter en schoner.

Fosforescentie lijkt op fluorescentie, maar hierbij blijven de voorwerpen nog een tijdje licht geven nadat ze niet meer worden beschenen met een lichtbron. De energie van het opgevangen licht wordt dus even vastgehouden en pas later weer uitgestraald. Dit staat vooral bekend als glow-in-the-dark, zoals bij de plaksterretjes voor in de slaapkamer. Hierbij hoeft de lichtbron geen uv-licht te bevatten, maar het werkt wel het beste met uv-licht.

De cursisten hebben gezien dat verschillende materialen oplichten onder uv-licht, en dat je met een paarse laserpen leuke effecten kunt bereiken in fluorescerende vloeistoffen. Ook hebben ze met fosforescerend papier leuke afdrukken gemaakt van onder andere hun hand. Verder hebben ze ontdekt dat rood en groen licht dit papier niet doen lichtgeven, maar blauw en paars licht wel. Dat heeft te maken met de hoeveelheid energie per kleur licht.

# Hoogspanning en elektrische kracht
Door een hoge spanning (hoog voltage) kan je pijnlijke schokken krijgen. De cursisten hebben een kring gevormd en elkaar een hand gegeven, waarna ze door het aanraken van een draadje door een van de personen uit de kring een schok door de hele kring konden veroorzaken. Zo'n korte, hoge spanning kan je maken met een condensator. Deze moet dan eerst worden opgeladen, waarna hij in korte tijd weer kan ontladen en de opgeslagen elektrische energie ineens weer kwijtraakt. De cursisten hebben gezien dat je zelf een eenvoudige condensator kan maken met twee stukken aluminiumfolie waartussen een stuk dun plastic folie zit. Tussen de stukken aluminiumfolie kan dan elektrische lading worden opgeslagen. Tijdens het opladen ontstaat er ook een elektrische kracht die de stukken aluminiumfolie nog dichter tegen elkaar aan drukt. 
