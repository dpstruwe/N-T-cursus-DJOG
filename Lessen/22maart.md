# Kunstmatige intelligentie: neurale netwerken
Computers worden steeds beter en sneller en kunnen daardoor ook steeds meer. Maar worden ze ook slimmer? Dat is een moeilijke vraag om te beantwoorden, want men weet niet goed wat intelligentie nou eigenlijk precies is. Om een computer of robot iets te laten doen, moet hij worden geprogrammeerd. Dat betekent dat je voor elke taak zo'n beetje een ander programma nodig hebt. Maar het kan ook anders: in plaats van van tevoren elke taak te programmeren, kan je een computer ook zelf laten leren wat hij moet doen. Daarvoor maakt men gebruik van zogeheten neurale netwerken. Deze techniek is gebaseerd op hoe de hersenen van mensen en dieren werken. Hersenen bestaan uit miljarden zenuwcellen (neuronen), die via uitlopers (axonen) met elkaar in verbinding staan. Een enkele zenuwcel kan meerdere verbindingen aangaan met andere cellen. Zo vormen ze een groot netwerk. Als je hersenen iets nieuws leren, vormen bepaalde zenuwcellen nieuwe verbindingen met andere zenuwcellen. Door een computer te maken die gebruik maakt van kunstmatige zenuwcellen in plaats van één centrale processor en aparte geheugencomponenten, werkt hij niet alleen veel efficiënter (hij gebruikt minder energie), maar kan hij ook echt iets leren wat niet vooraf al geprogrammeerd is. Net zoals de hersenen dat doen. Dat wil niet zeggen dat zo'n computer meteen slim is en op een mens lijkt, maar dit is wel de basis van de kunstmatige intelligentie van de toekomst.

De cursisten hebben met nagebouwde, kunstmatige zenuwcellen onderzocht wat er gebeurt als zenuwcellen met elkaar communiceren en op welke manier ze kunnen leren. Dit heeft onder andere te maken met het aantal zenuwcellen wat op hetzelfde moment een signaal geeft aan een andere zenuwcel (wet van Hebb).
