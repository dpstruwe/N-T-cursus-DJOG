# Eerste uur
De cursisten hebben eerst gezamenlijk een zogeheten dichtheidskolom gemaakt door in een maatcilinder verschillende vloeistoffen op elkaar te 'stapelen', die allemaal een andere dichtheid hadden. De zwaarste vloeistof moest onderop, daarna volgden de vloeistoffen met steeds een iets lagere dichtheid. De dichtheid van een stof is het gewicht gedeeld door het volume (volume = de hoeveelheid van de stof, uitgedrukt in kubieke (centi)meter). Water heeft bijvoorbeeld een dichtheid van rond de 1 gram per kubieke centimeter (milliliter).
Vervolgens hebben de cursisten in tweetallen een kleinere versie gemaakt van de dichtheidskolom en daarbij ook geprobeerd wat het effect is van een andere volgorde van de vloeistoffen.

# Tweede uur
Dit deel van de les ging over Archimedes. Deze Griekse wetenschapper uit de oudheid bedacht een manier om het volume van een voorwerp te bepalen zonder het te hoeven opmeten. Dit is erg handig als het voorwerp een ongewone vorm heeft. Wanneer een voorwerp wordt ondergedompeld in een vloeistof, dan stijgt het niveau van de vloeistof. Deze stijging is precies gelijk aan het volume van het voorwerp. Ook bedacht Archimedes de wet die stelt dat de opwaartse kracht die een voorwerp in een vloeistof (of gas) ondervindt, even groot is als het gewicht van de verplaatste vloeistof (of gas). Dat verklaart onder andere waardoor schepen blijven drijven: ze verplaatsen net zoveel gewicht aan water als dat het schip zelf weegt. Voorwerpen die je onderdompelt in water worden lichter doordat het water ze omhoog duwt (dat merk je als je zwemt).
