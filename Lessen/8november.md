# Waterhardheid
Hard water bevat veel kalk, en zacht water juist weinig. Hoe meer kalk is opgelost in het water, hoe harder het is. Hard water kan zorgen voor problemen zoals kalkaanslag. Als hard water opdroogt, laat het namelijk een restje kalk achter. Dit kan slecht zijn voor apparaten, of het ziet er vies uit (zoals in de badkamer). Gelukkig is kalkaanslag te verwijderen met schoonmaakmiddelen waar zuur in zit, zoals azijn. Zuur lost de kalk op, waardoor het is weg te spoelen. Hard water zorgt er ook voor dat zeep minder goed werkt. De kalkdeeltjes hechten aan de zeepdeeltjes waardoor de zeep niet meer oplost in water. Hierdoor moet je meer zeep of wasmiddel gebruiken, wat duurder en slecht voor het milieu is. Het is ook mogelijk om de kalk vooraf uit het water te halen met zogeheten waterontharders. Deze bevatten vaak speciale korrels die de kalkdeeljes binden, en daarvoor in de plaats zoutdeeltjes loslaten. Je krijgt dan water zonder kalk, maar met iets meer zout.

De cursisten hebben de hardheid bepaald van verschillende watermonsters: gedemineraliseerd water (puur water zonder kalk en zout), kraanwater, bronwater, gekookt kraanwater en zelf onthard water. Er waren duidelijke verschillen te zien, en het bronwater bleek uiteindelijk harder dan het kraanwater.

# Licht en polarisatie
Licht bestaat uit golven. Deze golven kunnen een korte of lange golflengte hebben, en de golflengte bepaalt de kleur. Naast kleur heeft licht nog een andere eigenschap: het kan gepolariseerd zijn. Dat wil zeggen dat de lichtgolven in een bepaalde oriëntatie, zoals horizontaal of verticaal, bewegen. Het licht om ons heen is meestal grotendeels ongepolariseerd: de lichtgolven bewegen in alle oriëntaties door elkaar. Je kunt licht echter polariseren, bijvoorbeeld door speciale filters te gebruiken. Als licht door zo'n filter gaat, laat het filter alleen lichtgolven door die in een bepaalde oriëntatie bewegen. Door twee van zulke filters achter elkaar te zetten en het ene filter in een andere oriëntatie te draaien dan het andere filter, kan je ervoor zorgen dat er helemaal geen licht meer doorheen komt. Dit komt omdat het ene filter bijvoorbeeld alleen horizontale lichtgolven doorlaat, en het andere alleen verticale. Omdat het tweede filter de horizontale golven tegehoudt, en er geen verticale golven meer over zijn (die zijn immers al tegengehouden door het eerste filter), blijven er geen lichtgolven meer over en is het dus zwart. Door een stukje doorzichtig plastic tussen twee van zulke polarisatiefilters te doen, kan je mooie kleureffecten krijgen. Dit werkt vooral goed met stukjes plakband: door deze over elkaar heen te plakken op een stuk doorzichtig plastic, krijg je verschillende kleuren. Door de filters vervolgens te draaien veranderen de kleuren. In plaats van twee filters, kan je ook een computerscherm en één filter gebruiken (een computerscherm geeft gepolariseerd licht).

3D-brillen voor in de bioscoop werken ook met gepolariseerd licht. De brillenglazen bestaan uit polarisatiefilters die allebei in een andere oriëntatie in de bril zitten. Door speciale projectoren te gebruiken die beelden projecteren met een verschillende polarisatie, zorgt de bril ervoor dat je ene oog de beelden met de ene polarisatie ziet, en je andere oog de beelden met de andere polarisatie. Je hersenen maken hier dan een 3D-beeld van.

De cursisten hebben met plastic folie en plakband een soort kunstwerkjes gemaakt die bekeken kunnen worden met bijvoorbeeld een beeldscherm en een polarisatiefilter, zoals een 3D-bioscoopbril.
