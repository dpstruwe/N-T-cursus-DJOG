# Eiwitten
Eiwitten zijn enorm belangrijk voor alles wat leeft. Je eigen lichaam zit er ook vol mee. Het zijn hele grote moleculen die allerlei verschillende functies hebben in levende cellen. Ze kunnen dienen als bouwstenen (bijvoorbeeld als versteviging van cellen en botten), maar ook als transporteur van allerlei stoffen (zoals zuurstof in het bloed) of als enzymen (eiwitten die bepaalde chemische reacties versnellen, wat nodig is voor o.a. het verteren van voedsel en de stofwisseling). Eiwitten zijn opgebouwd uit kleinere bouwstenen: aminozuren. Er zijn zo'n 20 verschillende aminozuren, en door een combinatie van aminozuren aan elkaar te knopen tot een lange keten en deze vervolgens op te vouwen in een bepaalde vorm, ontstaat een eiwit. In een eiwit worden bepaalde structuren gevormd doordat aminozuren die op verschillende plekken in de keten zitten, onderling soms verbindingen vormen. Dit bepaalt mede de vorm van het eiwit.

De cursisten hebben een experiment met melk gedaan. Door wat azijn bij melk te doen, gaat het eiwit caseïne uit de melk samenklonteren. Van caseïne wordt kaas gemaakt, maar je kunt er ook lijm van maken. Wat overblijft nadat de (witte) caseïne is weggefilterd, is de (heldere) melkwei. Ook hierin zitten nog eiwitten, maar niet meer zo veel. Door de wei even te verhitten in een heet waterbad, zagen de cursisten dat de wei troebel werd. Dat komt doordat de overgebleven eiwitten door de hitte kapot gaan en daardoor niet meer oplosbaar zijn. Daarna hebben de cursisten nog met papier een 'eiwit' gemaakt door stroken met 'aminozuren' aan elkaar te plakken en op te vouwen.
