# Lab-on-a-chip
In een laboratorium worden allerlei experimenten en onderzoeken gedaan. Vaak zijn hier ingewikkelde en dure apparaten voor nodig. Dit kan onhandig zijn als je snel een uitslag wilt van bijvoorbeeld een medisch onderzoek en de dokter afhankelijk is van zo'n laboratorium. In zulke gevallen zou het handig zijn als de dokter zelf het onderzoek zou kunnen uitvoeren op een snelle en eenvoudige manier. Hiervoor zou hij dan gebruik kunnen maken van een lab-on-a-chip: een laboratorium op een chip. Dat wil zeggen dat je met een klein chipje, een beetje vergelijkbaar met een computerchip maar dan met vloeistofkanaaltjes in plaats van elektronische componenten, een of meer apparaten van een laboratorium kunt vervangen. Elke chip kan meestal een specifieke meting doen, en wordt daar speciaal voor ontworpen. Door via de kleine kanaaltjes bepaalde vloeistoffen met elkaar in contact te laten komen, of ze langs een klein meetapparaatje te sturen, kan je op kleine schaal het gewenste onderzoek uitvoeren. Dit scheelt veel tijd en geld.

De cursisten hebben zelf een ontwerp gemaakt voor een chip. Niet precies op de manier zoals dat in het echt gaat, want daarvoor zijn speciale cleanrooms en apparatuur nodig, maar het principe ervan is vergelijkbaar. Met deze zelfgemaakte chips hebben ze kleurstoffen via de kanaaltjes laten stromen om te zien hoe snel dat ging en wat er gebeurde als de vloeistoffen met elkaar in contact kwamen.
