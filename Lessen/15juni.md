# Forensisch onderzoek (CSI)
Forensisch onderzoek is onderzoek naar sporen bij een misdrijf. Bekende sporen zijn onder andere vingerafdrukken en DNA. Er bestaan veel verschillende technieken om dit te onderzoeken. Vingerafdrukken op een voorwerp kan je bijvoorbeeld zichtbaar maken met een poeder of met een speciale spuitbus. Daarna vergelijk je de gevonden vingerafdrukken met vingerafdrukken van een verdachte. Elke vingerafdruk is uniek en heeft een eigen patroon, zoals lussen en bogen. Ook kleine onderbrekingen in de lijnen zijn uniek voor een persoon. De cursisten hebben zelf hun vingerafdrukken bekeken en vergeleken.

Als iemand hard wordt geslagen of gestoken, kunnen er bloedspetters in het rond vliegen. Om te onderzoeken op welke plek iemand stond toen dit gebeurde, en ook waar de dader stond, kan het patroon van bloedspetters worden geanalyseerd. De vorm van de spetters en het patroon ervan zeggen iets over de richting waar het bloed vandaan kwam. Door van veel spetters de richting te bepalen, is zichtbaar te maken waar ze precies vandaan kwamen. De cursisten hebben dit gedemonstreerd door een beetje ranja in het rond te laten spetteren en te bekijken waar de spetters terechtkwamen.

*Meer informatie over forensisch onderzoek: www.forensicon.nl*
