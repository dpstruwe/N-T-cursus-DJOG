# Kunnen we leven maken in het lab?
Wat is leven? Die vraag is niet zo makkelijk te beantwoorden. Een paar algemene eigenschappen van leven zijn bijvoorbeeld groei, beweging en voortplanting. Alles wat leeft bestaat uit cellen. Een cel is eigenlijk een heel klein 'zakje': een omhulsel (bestaande uit een celmembraan) met daarin allerlei ingewikkelde moleculen (zoals eiwitten en DNA) die ervoor zorgen dat de cel in leven kan blijven, zich kan delen, enzovoort. Cellen kunnen los leven (zoals bij bacteriën), of samen een groter levend wezen vormen (zoals dieren of planten). Om een kunstmatige cel te kunnen maken, moet je eerst het omhulsel (de celmembraan dus) maken. Dat is niet zo moeilijk. Maar zo'n lege cel kan nog helemaal niks. Daarvoor moet je er nog van alles in stoppen. En dat is vele malen moeilijker. Onderzoekers die zich bezighouden met het maken van leven, zijn nog lang niet zo ver dat ze een werkende cel hebben kunnen maken. Ze houden zich bezig met het allereerste begin: het maken van relatief eenvoudige moleculen die zichzelf tot grotere moleculen kunnen organiseren, die zich daarna weer kunnen delen. Als dat gelukt is, kunnen ze de moleculen zo aanpassen dat er bij het vormen van grotere moleculen uit de kleine moleculen als het ware 'foutjes' ontstaan die ervoor zorgen dat er steeds meer nieuwe, veranderde moleculen ontstaan. Dat is eigenlijk zoals dat ook gaat bij het bestaande leven. Sinds het ontstaan van het leven op aarde (vanuit een soort oercel) is het leven steeds ingewikkelder geworden en hebben dieren en planten zich steeds aangepast aan hun veranderende omgeving. Dit heet evolutie. Door te proberen om evolutie na te bootsen in het lab, hoopt men uiteindelijk moleculen te creëren die daadwerkelijk kenmerken vertonen van leven. Maar daarna is het nog een hele grote stap naar een echt levend wezen.

Kort animatiefilmpje over het onderzoek: https://www.youtube.com/watch?v=B8M_VLEWIZk

*(Link naar de presentatie volgt)*
