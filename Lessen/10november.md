# Eerste uur
In het eerste uur werd wat verteld over tijd in het heelal. Als je 's nachts naar de sterren kijkt, kijk je eigenlijk terug in de tijd. Het licht van de sterren doet er namelijk lang over om ons te bereiken, omdat de afstanden zo groot zijn. Hoewel licht met bijna 300.000 kilometer per seconde reist, is deze snelheid ten opzichte van de grootte van het heelal toch eigenlijk maar klein. Met grote telescopen kun je tot wel miljarden jaren terug in de tijd kijken.

Wat tijd precies is, is moeilijk te beschrijven. Albert Einstein ontdekte dat tijd relatief is: dat wil zeggen dat de tijd niet altijd en overal even snel verloopt. Hoe snel de tijd voor jou gaat, hangt af van je snelheid en de zwaartekracht. Als je in een hele snelle raket zou stappen (veel sneller dan de raketten die nu bestaan) en een uurtje door het heelal zou vliegen, zou je bij terugkomst op aarde merken dat de tijd op aarde veel sneller is verlopen dan voor jou. Je tweelingbroer/-zus zou ineens veel ouder zijn dan jij, terwijl jij toch echt maar een uur onderweg bent geweest. Dat dit verschijnsel echt bestaat, wordt bijvoorbeeld bewezen met de satellieten die gebruikt worden voor GPS (waarvan navigatieapparatuur zoals de TomTom gebruik maakt). Zonder dat de klokken in de satellieten en de software van de navigatiesystemen zouden worden gecorrigeerd voor de snelheid en de zwaartekracht, zou het systeem al binnen een paar uur onbruikbaar worden.

# Tweede uur
In het tweede uur hebben de cursisten zelf de planeten uit ons zonnestelsel langs een meetlint geplaatst, op zo'n manier dat de onderlinge afstanden tot elkaar en tot de zon op deze kleine schaal klopten. De zon was daarbij ongeveer zo groot als een kraaltje, en de planeten vaak niet eens groter dan een speldenprik. Een slak die langs dit meetlint zou kruipen, zou op deze schaal zelfs sneller dan het licht bewegen.
