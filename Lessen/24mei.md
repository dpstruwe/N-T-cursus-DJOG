# Voeding en smaak
Op je tong liggen je smaakpapillen. Hierin zitten receptoren ('ontvangers') voor de vijf basissmaken: zoet, zout, zuur, bitter en umami. Vroeger werd gedacht dat elke smaak zijn eigen gebied had op de tong, en dat je bijvoorbeeld zoet vooral vóór op je tong proeft. Dat blijkt niet te kloppen, want in het echt kan je elke smaak in principe overal op je tong proeven. Naast je tong is ook je neus erg belangrijk voor het proeven, omdat smaak voor een groot deel ook door geur wordt bepaald. Dat merk je goed als je flink verkouden bent en je daardoor slecht kunt ruiken. Maar er is nog iets wat invloed heeft op smaak: de kleur van het voedsel. Als bijvoorbeeld neutrale yoghurt, waaraan verder niets is toegevoegd, rood wordt gekleurd, lijkt het soms toch of het naar aardbei smaakt, omdat je hersenen dat verwachten door de kleur. Ook kan een vreemde kleur ervoor zorgen dat je iets wat je anders wel lekker vindt, zoals een pannenkoek, ineens toch niet meer zo lekker vindt. De cursisten hebben dit allemaal zelf kunnen ervaren door proef-experimenten. Ook hebben ze een speciaal pilletje genomen waarin extract van de zogeheten mirakelbes zit, waardoor alles wat zuur is zoet gaat smaken.

Als je eet dan komt er speeksel in je mond, wat zich vermengt met het eten. In dit speeksel zitten enzymen: stofjes die helpen bij het verteren van het eten. In speeksel zit vooral amylase, een enzym wat zetmeel afbreekt tot suikers. Dit kan je bijvoorbeeld aantonen door wat speeksel bij een product te doen waarin veel zetmeel zit, zoals vla. Als je een tijdje wacht, zal de vla veel vloeibaarder worden door de afbraak van het zetmeel. Ook dit hebben de cursisten zelf uitgeprobeerd.
