# Excursie Blaauw sterrenwacht
De cursisten hebben eerst een gastles gekregen over de geschiedenis van (optische) telescopen. Hier hebben ze geleerd dat de eerste telescoop bestond uit een soort buis waarin twee lenzen zaten die ervoor zorgden dat het beeld werd vergroot. Een beetje vergelijkbaar met een verrekijker. Hiermee werden de eerste ontdekkingen gedaan over de maan, de zon en enkele planeten. Om beter en verder het heelal in te kunnen kijken, waren steeds sterkere telescopen nodig. Na verloop van tijd werd de spiegeltelescoop uitgevonden, die in plaats van lenzen gebruik maakt van een grote holle spiegel die het licht opvangt en het beeld via een kleinere spiegel reflecteert naar het oculair (het gedeelte waar je met je oog doorheen kijkt). Het voordeel van zulke telescopen is dat ze minder groot zijn dan een lenzentelescoop. Tegenwoordig bestaan er zeer grote telescopen die gebouwd zijn op plekken waar geen omgevingslicht aanwezig is en er weinig last is van bewolking en vocht in de atmosfeer, meestal op hoge bergen in woestijnachtige gebieden. Ook deze telescopen zijn spiegeltelescopen, waarbij de doorsnede van de spiegel kan oplopen tot meer dan 10 meter.

Hierna hebben de cursisten de sterrenwacht bezocht op het dak en de telescoop bekeken. Ze hebben gezien hoe deze bestuurd kan worden en een aantal foto's bekeken. Vervolgens hebben ze zelf met een kleinere telescoop naar de Maan en naar de planeet Venus gekeken.
