# Hoe klein zijn moleculen?
Moleculen zijn superkleine bouwstenen waaruit materie (de tastbare dingen om ons heen, zoals wijzelf, water en lucht) bestaat. Ze zijn zo klein dat ze onzichtbaar zijn, zelfs met een hele sterke microscoop. Je kunt je eigenlijk niet voorstellen hoe klein ze zijn, en daarom hebben de cursisten geprobeerd om dit toch een beetje inzichtelijk te maken. Eerst hebben ze een vel papier net zo vaak doormidden geknipt tot verder knippen onmogelijk was. Sommigen kwamen tot 21 keer. Maar zelfs dan heb je nog steeds een stukje papier, hoe klein ook, wat je met het blote oog kunt zien. Om de grootte van een molecuul te krijgen, zou je maar liefst 28 keer moeten knippen. Dat is in de praktijk niet mogelijk.

Daarnaast hebben de cursisten een alcoholmolecuul gemaakt met een molecuulbouwdoos. Een alcoholmolecuul bestaat uit twee koolstofatomen, een zuurstofatoom en zes waterstofatomen. Als je deze goed met elkaar verbindt (de twee koolstofatomen naast elkaar en daaraan het zuurstofatoom), krijg je alcohol. Maar er is ook een andere manier om ze met elkaar te verbinden, door het zuurstofatoom tussen de twee koolstofatomen te plaatsen. Dit geeft een andere stof, namelijk dimethylether.

# Elektriciteit en magnetisme
Als ergens een elektrische stroom doorheen loopt, dan kan je die stroom be√Ønvloeden met magneten. Een magneet heeft een magnetisch veld, en dit magnetische veld buigt de elektrische stroom af. Dit gebeurt bijvoorbeeld in een ouderwetse beeldbuis van een televisie. De cursisten hebben gezien dat je een stip die op zo'n beeldbuis ontstaat door een elektrische spanning kunt laten bewegen met magneten. Met twee magneten kan je de stip in verschillende richtingen laten bewegen. Door nu elektromagneten te gebruiken (gemaakt van spoelen waar je stroom doorheen laat gaan) en de elektrische stroom heen en terug te laten gaan (zogeheten wisselstroom), kan je een cirkel maken op het scherm. Dit heet een Lissajousfiguur.

Je kunt met spoelen ook elektrische spanning groter of kleiner maken. Dit gebeurt in transformatoren. Ook de elektriciteit die door hoogspanningskabels loopt en uiteindelijk bij je huis komt, wordt met zulke transformatoren omgezet van hoog- naar laagspanning. De cursisten hebben met spoelen een eenvoudige transformator gemaakt waarmee ze een gloeilampje veel feller konden laten branden.
