# Onderzoek doen met fruitvliegjes

Fruitvliegjes lijken best veel op mensen, al zou je dat niet zeggen. Het gaat daarbij niet om hun uiterlijk, maar om hun genen (de erfelijke eigenschappen in het DNA). Die lijken veel op die van ons. Daarom kan je fruitvliegjes bijvoorbeeld goed gebruiken om onderzoek te doen naar ziektes. Als je een fruitvliegje ziek maakt door bepaalde genen te veranderen, kan je ontdekken wat er precies gebeurt bij die ziekte en kan je daardoor ook beter onderzoeken hoe dit bij mensen gaat. Een van de methodes die bij het onderzoek met fruitvliegjes gebruikt worden, is fruitvliegjes met verschillende eigenschappen met elkaar kruisen. Door te kijken naar de eigenschappen die hun nakomelingen (hun kinderen dus) krijgen, kun je meer ontdekken over welke genen sterk zijn (dominant) en welke niet (recessief).

De cursisten hebben de kinderen van fruitvliegjes met witte ogen en met rode ogen bekeken en gesorteerd, om er zo achter te komen wanneer de kinderen rode ogen krijgen en wanneer ze witte ogen krijgen. Dit blijkt af te hangen van wie van hun ouders witte of rode ogen hadden: als hun vader witte ogen had en hun moeder rode, hadden hun kinderen altijd rode ogen. Maar als hun vader rode ogen had en hun moeder witte, dan hadden alleen de vrouwtjes rode ogen en de mannetjes witte. Dit blijkt te komen doordat mannetjes een zogeheten Y-chromosoom hebben, en vrouwtjes niet. Het gen voor de witte oogkleur ligt niet op het Y-chromosoom, maar alleen op het X-chromosoom, waarvan vrouwtjes er twee hebben en mannetjes maar een. Omdat het gen voor de rode oogkleur sterker is dan het gen voor de witte kleur, zullen alleen de mannetjes die het witte gen hebben ook witte ogen hebben.
