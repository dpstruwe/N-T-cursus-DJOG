# iGem: toepassingen van synthetische biologie
Bij universiteiten over de hele wereld worden elk jaar teams gevormd van studenten die aan een wedstrijd meedoen, die de iGem-competitie wordt genoemd. De bedoeling hiervan is dat de teams zich bezig gaan houden met het genetisch zo veranderen van bacteriën (of soms ook andere organismen, zoals planten, dieren en schimmels) dat ze nuttige toepassingen in het dagelijks leven opleveren. Dit wordt ook wel synthetische biologie genoemd. Hiervoor moeten de organismen genetisch worden aangepast. Dit wordt genetische manipulatie of modificatie genoemd. Hierbij wordt het DNA, de code waarin alle eigenschappen van een organisme liggen opgeslagen, veranderd. Het DNA van bacteriën is relatief eenvoudig aan te passen, o.a. vanwege de vorm waarin het DNA in hun cellen zit (als ronde plasmiden). Door stukken DNA weg te halen en/of er nieuwe stukken DNA in te zetten (een soort knippen en plakken op het allerkleinste niveau), kunnen de genen (stukjes DNA die een eigenschap bepalen) zo worden veranderd dat het organisme nieuwe eigenschappen krijgt. Hoewel men dit vooral bij bacteriën doet, zijn er ook voorbeelden van planten of zelfs dieren waarbij men dit gedaan heeft (zoals tomaten die extra lekker zijn gemaakt, of zalmen die veel sneller groeien). Bij bacteriën kunnen de aanpassingen erg groot zijn, waardoor ze eigenlijk veranderen in kleine machines die precies doen wat men wil. Van het maken van medicijnen tot het afbreken van schadelijke stoffen. De iGem-teams bedenken zelf een project waaraan ze vervolgens gaan werken, waardoor in de loop der jaren vele toepassingen zijn gevonden. Zo won in 2012 het team van de Rijksuniversiteit Groningen met een speciale sticker die aangeeft wanneer vlees bedorven is. In de sticker, die op vleesverpakkingen kan worden geplakt, zitten bacteriën die zo zijn aangepast dat ze door de gassen die vrijkomen bij het bederven van vlees, gaan verkleuren. Dat zorgt voor minder voedselverspilling.

De cursisten hebben een spelletje Mastermind gespeeld met speciale gekleurde blokken, waarbij elke kleur een bepaald gen moest voorstellen. Zo konden ze ontdekken dat je niet zomaar genen achter elkaar kunt plakken, maar dat de volgorde ook belangrijk is.
