# Raakt energie ooit op?
Energie is, kort gezegd, iets dat veranderingen kan veroorzaken aan of in voorwerpen. Er bestaan verschillende vormen van energie, zoals warmte, beweging, licht en elektriciteit. Met energie kan je van alles doen, en we gebruiken het bijvoorbeeld in huis voor verlichting, verwarming en elektrische apparaten. Als je al deze energie uit eenvoudige penlitebatterijtjes zou moeten halen, zou je er per huishouden vele duizenden van nodig hebben. Wanneer energie verbruikt wordt, gaat het niet verloren: het is er nog steeds, maar het wordt omgezet in een andere (meestal niet meer bruikbare) vorm. Elektrische energie wordt bijvoorbeeld vaak omgezet in warmte, die uiteindelijk in de lucht verdwijnt (daarom worden veel elektrische apparaten warm tijdens het gebruik). Dat geldt ook voor bewegingsenergie, waardoor veel energie 'verloren' gaat tijdens het rijden door wrijving met de lucht en de weg.

Sommige processen hebben energie nodig om te kunnen verlopen, terwijl andere processen juist energie opleveren. In de chemische industrie vinden in de fabrieken allerlei soorten chemische reacties plaats. Sommige daarvan kosten energie: deze reacties worden endotherm genoemd. Bij andere reacties komt juist energie vrij: dit zijn exotherme reacties. De cursisten hebben zelf een experiment gedaan met ijs en zout. Door zout over ijsblokjes in een potje te strooien en dit goed te mengen, gaat het ijs smelten. Dit smeltproces kost energie, waardoor warmte uit de omgeving wordt gehaald en het potje kouder wordt. Als het potje in een laagje water staat, vriest er zelfs een beetje water vast aan het potje.

Fossiele brandstoffen leveren nu nog veel van onze energie. Daarbij komt niet alleen veel CO<sub>2</sub> vrij, wat zorgt voor te veel opwarming van de aarde, maar deze brandstoffen raken ook op. Daarom zijn andere bronnen van energie nodig: duurzame energie. Dit zijn bijvoorbeeld zonne- en windenergie. Omdat je voor deze energie meestal afhankelijk bent van de natuur (soms waait het niet, en 's nachts is er geen zonlicht), wil men een manier vinden om de energie op te slaan voor de momenten wanneer deze nodig is. Hiervoor zijn grote en sterke batterijen nodig. Omdat er niet genoeg materialen beschikbaar zijn op aarde om genoeg van zulke batterijen te maken, is men bezig om nieuwe soorten batterijen te ontwikkelen van andere materialen.

De cursisten hebben gezien hoe je van citroenen, spijkers en koperdraad een eenvoudige batterij kunt maken. Door een spijker en een stukje koper(draad) naast elkaar in een citroen te steken, en deze vervolgens aan te sluiten op een ledlampje, ontstaat er elektriciteit. Deze elektriciteit komt uit een chemische reactie tussen het zink van de spijker en het zuur uit de citroen. Dit principe werd gebruikt in de allereerste batterijen die ontdekt zijn, maar tegenwoordig zijn batterijen veel ingewikkelder, al is de basis (een of meerdere chemische reacties die elektriciteit produceren) nog hetzelfde.

Energie zal nooit opraken, maar het is wel nodig om betere manieren te vinden om de beschikbare energie zo te gebruiken dat er geen grote nadelige gevolgen zijn voor onze leefomgeving.
