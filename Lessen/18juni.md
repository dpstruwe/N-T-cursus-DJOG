# Toeval

Toeval kom je vaak tegen in het dagelijks leven. Denk bijvoorbeeld aan het zien van iemand die dezelfde kleren draagt als jij, of iemand die op dezelfde dag jarig is, of het onverwacht tegenkomen van iemand waar je net aan dacht. Maar dat zijn dingen die opvallen, terwijl er nog veel meer gebeurt op een dag dat niet opvalt. Toeval wordt vaak gezien als een bijzondere gebeurtenis die maar heel af en toe voorkomt, zoals het winnen van een loterij, of iets wat je niet van tevoren kan zien aankomen. Als je met een dobbelsteen vaak achter elkaar een 6 gooit, dan lijkt dat bijzonder omdat de kans daarop klein is. Maar feitelijk is de kans op het gooien van een willekeurige andere rij getallen, zoals een 4, een 1, een 5 en een 3, net zo groot als het vier maal achter elkaar gooien van een 6 (namelijk 1/6 x 1/6 x 1/6 x 1/6 = 1/1296). Een ander voorbeeld waarbij toeval een belangrijke rol speelt is het nemen van strafschoppen bij een voetbalwedstrijd. Ook het winnen van het EK is voor een deel gebaseerd op toeval: hoewel het sterkste team de grootste kans heeft om te winnen vergeleken met de afzonderlijke andere teams, hebben die teams samen wel een grotere kans om te winnen dan het sterkste team.

De cursisten hebben een experiment gedaan waarbij ze 12 keer achter elkaar moesten gooien met een dobbelsteen, en iemand na elke worp moest raden wat ze gegooid hadden. Die persoon mocht natuurlijk niet zien of horen wat er gegooid werd, en ook niet op een andere manier informatie hierover krijgen. Het was dus belangrijk om een goede proefopzet te bedenken hiervoor. De anderen moesten proberen om via hun gedachten over te brengen welk aantal ogen er gegooid was. Door aan het eind te kijken hoeveel er goed geraden waren, kon worden bepaald of het gelukt was om de gedachten te raden. Als dit veel vaker dan 2 keer zou zijn, het verwachte aantal juiste antwoorden, dan zou er misschien sprake kunnen zijn van be√Ønvloeding door gedachten. Dit bleek echter niet zo te zijn.
