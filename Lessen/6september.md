# Waterkwaliteit
De cursisten hebben met een speciale testkit de waterkwaliteit gemeten van enkele watermonsters uit sloten en vijvers. Zo konden ze zien hoe zuur het water was en hoeveel nitriet, nitraat, ammonia en fosfaat er in het water zat. Dit zijn stofjes die in het water kunnen voorkomen, maar waar er niet te veel van in het water moet zitten. Nitriet en ammonia zijn giftig voor alles wat in het water leeft, en als er te veel nitraat of fosfaat in het water zit dan kan dat zorgen voor te veel algengroei waardoor het water dichtgroeit en andere planten en dieren te weinig licht en zuurstof krijgen.

# Elektriciteit en magnetisme
Als je stroom door een draadje laat lopen en daar een magneet bij houdt, dan zorgt het magnetische veld van de magneet voor een kracht die op de stroomdraad werkt. Zo kan je de draad laten bewegen. De richting van de kracht hangt af van de richting waarin de stroom loopt en de richting van het magnetische veld. Door bijvoorbeeld de stroom heen en weer te laten lopen, kan je de draad heen en weer laten bewegen. Op zo'n manier is het mogelijk om een eenvoudige elektromotor te maken. Door de draad op te wikkelen tot een spoel, en deze spoel bij een magneet te houden terwijl je er stroom doorheen laat lopen, gaat de spoel draaien. De cursisten hebben op deze manier zelf een elektromotor gemaakt.
