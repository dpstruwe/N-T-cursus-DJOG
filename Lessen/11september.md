# Beschermlagen tegen vuil
Kleren en andere materialen, inclusief jijzelf, worden snel vies. Dat is eigenlijk niet zo handig, want dan moet je dat weer schoonmaken. Het zou beter zijn als je zou kunnen voorkomen dat dingen vies worden. De natuur heeft hier al oplossingen voor gevonden, bijvoorbeeld doordat bladeren van bepaalde planten een laagje hebben dat water en vuil afstoot. Een klein regenbuitje is al genoeg om alles weer helemaal schoon te spoelen. Zo'n beschermlaagje zou je ook graag op andere oppervlakken willen hebben, zoals op de romp van schepen. Het deel dat onder water is, komt namelijk vol te zitten met beestjes en ander materiaal dat zich vasthecht aan het oppervlak. Daardoor kan het schip minder snel varen en gebruikt het meer brandstof. Een goede beschermlaag moet over de juiste eigenschappen beschikken. Naast dat deze laag goed allerlei soorten vuil moet kunnen afstoten, moet hij liefst ook milieuvriendelijk zijn en niet te duur. In het lab wordt daarom onderzoek gedaan naar welke stoffen precies de juiste beschermlaag kunnen vormen. Hiervoor worden vooral zogeheten polymeren gebruikt: hele lange moleculen, een soort minuscule kettinkjes. Door zulke lange moleculen op een oppervlak aan te brengen, kan vuil zich er niet aan vasthechten.

De cursisten hebben door satéprikkers (de 'polymeren') in een stuk piepschuim (het te beschermen oppervlak) te prikken onderzocht hoe een beschermlaag eruit zou kunnen zien. Door een pingpongbal over de stokjes te laten rollen en erop te laten vallen, ontdekten ze op welke manier de stokjes het beste in het oppervlak konden worden geprikt om het balletje (het 'vuildeeltje') eraf te laten vallen. Dit kan bijvoorbeeld door de stokjes dicht op elkaar te zetten, of door de hoogte en het patroon te variëren.
