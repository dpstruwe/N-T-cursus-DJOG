# De hersenen
Over hersenen bestaan veel mythes, zoals dat je maar een klein deel van je hersenen gebruikt (dat is niet waar, want je gebruikt alle zenuwcellen, alleen zijn die niet steeds allemaal even actief op hetzelfde moment). Of dat je hersenen afsterven als je ouder wordt. Bij gezonde personen gebeurt dat niet, sterker nog: er kunnen soms zelfs nieuwe hersencellen gevormd worden. De hersenen van verschillende diersoorten, waaronder de mens, verschillen van elkaar in bijvoorbeeld grootte en complexiteit, maar er zijn ook veel overeenkomsten. Alle hersengebieden komen bij alle (gewervelde) dieren voor, maar niet elk gebied in even grote mate. Ook zijn onze hersenen in de loop van de evolutie veranderd in bouw en grootte. Hierbij valt vooral op dat de relatieve grootte van de hersenen ten opzichte van ons totale lichaam is toegenomen. Dit komt vooral doordat bepaalde hersengebieden, zoals die voor redeneren, abstract denken en taal, zijn gegroeid. Behalve uit verschillende gebieden, bestaan de hersenen ook uit twee delen: een linker- en een rechterhelft die via een hersenbalk met elkaar verbonden zijn. Elk hersendeel is betrokken bij andere taken, zoals taal, emoties en creativiteit. Verder bestaan de hersenen uit zogeheten witte en grijze stof, waarbij de witte stof vooral uit de uitlopers van zenuwcellen bestaat en de grijze stof vooral uit de cellichamen daarvan. Ook kan je in de hersenen nog bepaalde holtes vinden die gevuld zijn met een vloeistof (het hersenvocht) die ook door het ruggenmerg stroomt en o.a. bescherming biedt en voedingsstoffen bevat.

De cursisten hebben zelf echte (kalfs)hersenen bekeken en er ook in gesneden, zodat ze de verschillende gebieden en onderdelen in het echt konden bekijken. Ook hebben ze nog een bezoek gebracht aan de dierenverblijven waar onderzoek aan ratten wordt gedaan.
