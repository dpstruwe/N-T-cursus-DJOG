# Wiskunde
Wiskunde is veel meer dan alleen maar rekenen. Rekenen is weliswaar een belangrijk onderdeel van de wiskunde, maar het is een hulpmiddel om allerlei vraagstukken en problemen op te lossen. Een eenvoudig voorbeeld is de vraag hoe lang je erover zou doen als je naar de maan zou lopen. Dit kan natuurlijk niet echt, maar dat hoeft ook niet om deze vraag toch te kunnen beantwoorden. Je hebt slechts een paar gegevens nodig: wat is de afstand van de aarde tot de maan (in kilometers), en hoe snel loop je (in km per uur)? Daarnaast moet je een aantal aannames doen, zoals: hoeveel uur (en dus km) per dag loop je (je moet immers ook rusten)? Op die manier kun je berekenen dat je er heel wat jaren over zult doen (ongeveer 30 jaar). Maar je kunt nog veel meer met wiskunde, zoals (reken)modellen opstellen die een situatie uit de alledaagse wereld beschrijven waardoor je als het ware kunt voorspellen wat er gaat gebeuren als je iets aan de situatie zou veranderen. Maar ook in de techniek wordt wiskunde heel veel gebruikt. Denk maar aan drones die als een soort zwerm dicht naast elkaar vliegen en daarbij automatisch steeds dezelfde afstand tot elkaar blijven houden. Of aan (zelfrijdende) auto's en vrachtauto's die, terwijl ze achter elkaar rijden, met elkaar communiceren over de snelheid en hun onderlinge afstand, waardoor ze niet alleen geen botsing krijgen maar ook elkaar uit de wind houden en dus minder brandstof verbruiken. Door het gebruik van wiskundige berekeningen kan dat allemaal veel nauwkeuriger en veiliger dan wanneer mensen dit zouden proberen.

De cursisten hebben ook een spelletje geleerd waarbij je door gebruik te maken van de juiste strategie, vrijwel altijd kunt winnen (tenzij de tegenstander de strategie ook kent). Ze deden dit met M&M's en een spruitje. De winnende strategie is te lezen in deze column van Ionica Smeets: https://www.volkskrant.nl/wetenschap/ik-stond-de-afgelopen-weken-geregeld-met-20-m-m-s-en-een-spruitje-tegenover-een-kind-uit-de-zaal~b3ad5f57/
