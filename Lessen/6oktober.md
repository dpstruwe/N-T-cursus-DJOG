# Eerste uur
In het eerste uur werd uitleg gegeven over het Poolgebied, de dieren die er leven en hoe het klimaat er verandert. Door de scheve stand van de aardas is het er 's zomers altijd licht (dag en nacht), terwijl het er 's winters altijd donker is. Hoewel het er het hele jaar door koud is en er ook het hele jaar ijs ligt, is er 's winters wel veel meer ijs dan in de zomer. Door de klimaatverandering is er 's winters echter steeds minder ijs, wat goed merkbaar is voor de mensen die er leven. Het heeft ook invloed op de dieren. Doordat bijvoorbeeld ijsberen een dikke vacht hebben, kunnen ze snel oververhit raken als het te warm wordt. Een paar graden warmer dan normaal kan al te veel voor ze zijn. Ze krijgen dan bovendien steeds meer moeite met voedsel zoeken, waardoor ze ander voedsel gaan eten dan dat ze gewend zijn. Ook veel andere dieren die er leven hebben ('s winters) een dikke vacht, zoals rendieren. Door die dikke vacht verliezen ze weinig warmte, alleen een beetje rondom hun hoofd en poten.

Naast grotere dieren leven er in en op het zee-ijs nog andere dieren. Als zout water bevriest, ontstaat er ijs wat heel poreus is. Dat betekent dat het een beetje sponsachtig is en dus een soort kleine kanaaltjes bevat. In die kanaaltjes kunnen hele kleine beestjes leven, zoals beerdiertjes. Ook in andere holtes in het ijs kunnen allerlei beestjes leven. Door de klimaatverandering krijgen ook deze kleine diertjes het moeilijker.

# Tweede uur
In het tweede uur werden nog enkele proefjes gedaan met smeltend ijs en het opwarmen van water. Een ijsblokje blijft drijven in water, maar als het smelt dan stijgt het waterniveau niet. Dit is vergelijkbaar met de Noordpool: het ijs daar bestaat voor het overgrote deel uit in zee drijvend ijs, wat bij smelten niet voor een stijging van de zeespiegel zorgt. Als het zeewater warmer wordt, zal dit echter wel zorgen voor een stijging van de zeespiegel doordat het water dan gaat uitzetten (het neemt meer ruimte in).

Daarnaast is er nog iets uitgelegd over de grootte en de afstanden van de planeten in ons zonnestelsel ten opzichte van elkaar en de zon. In een tabel zijn deze afstanden met elkaar vergeleken als je de zon voorstelt als een basketbal. Zelfs dan zijn de verste planeten nog op meer dan een kilometer afstand.
