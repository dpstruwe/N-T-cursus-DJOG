# Herfstkleuren
De bladeren van planten zijn (meestal) groen in de zomer, maar verkleuren in de herfst. De groene kleur wordt veroorzaakt door bladgroen, ook wel chlorofyl genoemd. Met behulp van deze gekleurde stof en zonlicht zetten planten water en koolstofdioxide om in suiker en zuurstof. Dit proces heet fotosynthese. Als in de herfst de dagen korter en kouder worden, bereiden veel bomen en planten zich voor op de winter en laten hun bladeren vallen. Maar voordat ze hun bladeren afstoten, wordt eerst het chlorofyl afgebroken en terug naar de stam getransporteerd. Doordat de groene kleur daarmee uit de bladeren verdwijnt, zie je nu ineens ook de andere kleurstoffen die in de bladeren zitten en die normaal gesproken onzichtbaar blijven door de overheersende kleur van het bladgroen. Dit zijn meestal gele en soms ook oranje kleurstoffen. Deze kleurstoffen helpen het chlorofyl om nog meer licht op te vangen. Soms zie je ook rode of paarse kleuren verschijnen, maar deze kleurstoffen worden door de plant speciaal aangemaakt in de herfst onder invloed van fel zonlicht en koude nachten.

De cursisten hebben de kleurstoffen uit diverse soorten groene bladeren gehaald door middel van papierchromatografie. Hierbij wordt een groene afdruk van het blad op een strookje filtreerpapier aangebracht, waarna deze in een laagje alcohol wordt gehangen. De alcohol trekt dan in het papier omhoog en neemt daarbij de kleurstoffen mee, waarbij deze van elkaar worden gescheiden. Op die manier kan je zien welke kleuren er allemaal aanwezig zijn in het blad (groen, geel en soms oranje).
