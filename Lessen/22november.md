# Ballonnenexperiment
Veel ballonnen zullen knappen zodra je een stukje sinaasappelschil uitknijpt tegen de ballon. Er zit blijkbaar iets in de schil wat de ballon kapot maakt. Dit kan het zuur van het sap zijn, of iets anders. Om dit te testen hebben de cursisten geprobeerd om met verschillende vloeistoffen een ballon te laten knappen. Het lukte niet met iets zuurs, zoals azijn. Ook alcohol werkte niet. Maar terpentine en wasbenzine konden de ballon wel laten knappen. Dit zijn oplosmiddelen. Blijkbaar kunnen deze stoffen ook het rubber een beetje oplossen. In de schil van een sinaasappel zit de stof limoneen. Deze stof kan ook gebruikt worden als oplosmiddel. Het lost ook het rubber van de ballon een beetje op.

Om te kunnen aantonen dat het echt het limoneen uit de schil is dat de ballon laat knappen, kun je het limoneen extraheren. Dat wil zeggen dat je het limoneen uit de schil haalt. Dit kan bijvoorbeeld met vloeibaar CO<sub>2</sub>. CO<sub>2</sub> zit in de lucht (of in frisdrank) in de vorm van een gas. Het komt ook in vaste vorm voor als droogijs, wat wordt gebruikt om dingen heel koud te bewaren (-80 graden). Het wordt droogijs genoemd omdat het niet smelt zoals waterijs (en dus vloeibaar wordt) maar meteen overgaat in de gasvorm. Het voelt daarom niet vochtig aan. Maar dat is alleen onder normale omstandigheden. Om toch vloeibaar CO<sub>2</sub> te krijgen, moet je de druk sterk verhogen. Dit kan bijvoorbeeld door droogijs in een afgesloten buisje te doen en dit te verwarmen, waardoor de druk zo hoog wordt (omdat het vaste droogijs overgaat in de gasvorm) dat het overgebleven droogijs vloeibaar wordt. Door stukjes sinaasappelschil aan het buisje toe te voegen, lost het limoneen op in het vloeibare CO<sub>2</sub>. Met dit geÃ«xtraheerde limoneen kan je vervolgens een ballon laten knappen.

# Elektronische componenten
Stroom loopt altijd in een kringetje: een stroomkring. Het gaat van plus naar min, en daarbij kan de energie uit de stroom gebruikt worden om bijvoorbeeld een lampje te laten branden. Maar behalve een lampje, kan je nog veel meer elektronische componenten in de stroomkring zetten. Bijvoorbeeld een weerstand, een diode, een ledje, een condensator of een transistor. Een weerstand zorgt ervoor dat er minder stroom kan lopen, bijvoorbeeld om een andere component te beschermen. Een diode zorgt ervoor dat de stroom maar in 1 richting kan gaan, doordat de diode alleen stroom in een bepaalde richting doorlaat. Een led is een diode die licht kan geven. Een condensator kan stroom (tijdelijk) opslaan en dan snel weer afgeven. Een transistor kan gebruikt worden als een soort schakelaar of als een versterker van de stroom. De cursisten hebben printplaatjes gekregen uit gesloopte apparaten waarop allerlei componenten zaten gesoldeerd. Met behulp van afbeeldingen hebben ze geprobeerd de verschillende soorten componenten van elkaar te onderscheiden. Ook hebben ze geleerd dat weerstanden een kleurcode hebben waaraan je kunt zien hoe sterk de weerstand is. Hiermee hebben ze allerlei weerstanden 'gedecodeerd'.
