# Waterkwaliteit
Een deel van de cursisten heeft de waterkwaliteit gemeten van slootwater van een nabijgelegen sloot. Ze hebben een monster van dit water genomen en met een speciale test hebben ze gemeten hoeveel nitraat (een voedingsstof voor planten) er in dit water zat. Hoe meer het water tijdens de test van kleur veranderde, hoe meer nitraat er in zat. De kleurverandering werd bepaald met een colorimeter. De cursisten moesten van tevoren zelf een ijklijn maken, een grafiek waaruit de hoeveelheid nitraat kon worden afgelezen. In het slootwater bleek maar heel weinig nitraat te zitten, wat goed is voor de waterkwaliteit. Te veel nitraat zorgt namelijk voor te veel algengroei, wat weer allerlei negatieve gevolgen heeft voor het overige leven in het water.

# Elektriciteit
Het andere deel van de cursisten is aan de slag gegaan met wisselspanning en gelijkspanning. Ze hebben met ledlampjes ontdekt wat het verschil hiertussen is. Bij wisselspanning zal een ledje gaan knipperen, bij gelijkspanning niet. Dat komt doordat een ledje maar in een richting stroom doorlaat. Wisselstroom wisselt steeds van richting, waardoor het ledje de helft van de tijd niet brandt. Dit gaat echter zo snel, dat je het met je blote ogen bijna niet kunt zien. Dit kan alleen met speciale trucjes, zoals het snel ronddraaien van een ledje aan een draadje.
