# Enzymen en katalysatoren
Bij een chemische reactie reageren twee of meer stoffen met elkaar en daarbij ontstaan een of meer nieuwe stoffen. Een voorbeeld is verbranding: brandstof (zoals kaarsvet of aardgas) reageert met de zuurstof uit de lucht, en daarbij ontstaan koolstofdioxide (CO<sub>2</sub>) en water. Veel chemische reacties gaan vanzelf zodra de stoffen bij elkaar komen, maar dat is lang niet altijd zo. Er zijn heel veel chemische reacties die hulp nodig hebben om te kunnen plaatsvinden, omdat ze anders zo langzaam gaan dat er bijna niets gebeurt. Die hulp komt van een katalysator. Katalysatoren zijn hulpstoffen die chemische reacties versnellen. Ook in de natuur komen heel veel katalysatoren voor. In alles wat leeft vinden vele verschillende chemische reacties plaats, die zonder de hulp van speciale katalysatoren, enzymen genaamd, niet zouden kunnen gebeuren. Enzymen worden ook wel biokatalysatoren genoemd, omdat ze van natuurlijke (biologische) oorsprong zijn. Ze zijn onmisbaar voor het leven. Ze komen bijvoorbeeld voor in je spijsverteringsstelsel waar ze helpen om je voedsel in kleine stukjes te knippen, zodat je lichaam die kleine voedseldeeltjes (de voedingsstoffen) kan opnemen. Enzymen worden ook gebruikt in bepaalde producten (zoals wasmiddelen) of om voedingsproducten te maken (zoals kaas).

De cursisten hebben zelf een experiment met enzymen gedaan. Door het sap van verse kiwi's bij gelatine te doen, stolde dit niet (het werd geen gel). Dat komt doordat in kiwi's speciale enzymen zitten die de eiwitten in gelatine kapotmaken, zodat het niet meer kan stollen. Door het kiwisap eerst te verhitten, kan je de enzymen kapotmaken zodat ze niet meer werken. Daardoor blijft de gelatine heel en kan het toch stollen. Dat is ook de reden dat je geen gelatinepudding kunt maken met verse, onbewerkte kiwi (of ananas). Dat lukt pas als je de vruchten hebt verhit.
