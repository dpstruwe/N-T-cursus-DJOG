# Miniorganen-op-chips: kleine apparaatjes die je lichaam kunnen nabootsen
Ons lichaam is ontzettend complex. Voor onderzoek naar medicijnen, voedsel of ziekteverwekkers is het belangrijk dat we onderdelen van dat complexe lichaam kunnen nabootsen in het laboratorium. Dat onderzoek wordt op dit moment vaak gedaan met behulp van dierproeven, maar muizen lijken in veel aspecten helemaal niet zo op mensen. Om het menselijk lichaam iets beter te kunnen onderzoeken in het laboratorium maken wij ‘organen-op-chips’. Organen-op-chips zijn kleine stukjes orgaanweefsel op een slimme ondergrond, ongeveer ter grootte van een USB-stick. De slimme ondergrond is zo ontworpen dat de cellen zich ‘thuis’ voelen en verschillende functies van het menselijk lichaam kunnen nabootsen. We kunnen bijvoorbeeld allerlei krachten introduceren die de cellen ook in het lichaam voelen; zo is het hart gewend om bloed weg te pompen, een bloedvat om bloed langs te ‘voelen’ stromen en de cellen in de longen om constante rek en strek te ondervinden door de ademhaling. Met behulp van deze mini-orgaantjes kunnen artsen in de toekomst voorspellen of bepaalde medicijnen voor jou zullen werken. Om deze mini-orgaantjes te maken hebben we cellen nodig van veel verschillende organen. Aangezien alle cellen van ons lichaam hetzelfde ‘recept’ bevatten, het DNA, weet een cel uit het bloed ook hoe die een darmcel moet worden. Dit klinkt gek, maar dit betekent dat wij bijvoorbeeld een mini-darmpje kunnen maken van cellen uit bloed of urine.

De cursisten hebben zelf vloeistof gepipetteerd in een 'orgaan-op-een-chip' om te zien hoe dat gaat. Verder hebben ze gezien dat zelfs je speeksel cellen en DNA bevat door een simpel proefje te doen waarbij ze hun DNA uit hun eigen spuug hebben gehaald.
