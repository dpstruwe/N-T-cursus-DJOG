# De energie van de toekomst

Er bestaan verschillende vormen van energie. Bijvoorbeeld elektriciteit, licht, geluid, warmte en beweging. Veel van deze soorten energie gebruik je ook in en om je huis, denk maar aan de tv of computer (licht en geluid), koelkast (warmte) of de wasmachine (beweging). Op dit moment wordt veel van onze energie nog opgewekt in grote elektriciteitscentrales, met fossiele brandstoffen zoals steenkool en aardgas. Deze brandstoffen zijn erg vervuilend en zorgen voor een toename van de hoeveelheid CO<sub>2</sub> in de atmosfeer, waardoor de aarde opwarmt door het broeikaseffect. We willen daarom steeds meer van onze energie op gaan wekken op een schone, duurzame manier. Schone bronnen van energie zijn bijvoorbeeld de zon, de wind, waterkracht en aardwarmte. Deze bronnen raken in principe nooit op en stoten geen CO<sub>2</sub> uit. Om deze vormen van energie te kunnen gebruiken, moeten we wel onder andere windmolens en zonnepanelen plaatsen, of stuwdammen aanleggen met waterkrachtcentrales. Omdat dit ruimte kost en niet iedereen er blij mee is als er bijvoorbeeld een grote windmolen in de buurt van hun huis komt te staan, is het in de praktijk niet altijd eenvoudig om gebruik te maken van duurzame energie.

De cursisten hebben de film Morgenland bekeken, die ook op internet is te zien: https://www.morgenlandfilm.nl Hierna hebben ze in groepjes het WeEnergy-spel gespeeld, wat ook online is te spelen: http://www.we-energy.eu/we-energy-game/ Hierbij werd duidelijk dat er verschillende kanten zitten aan het opwekken van duurzame energie, waardoor er veel overleg plaats moet vinden tussen verschillende groepen mensen.
