# Watertechnologie
Drinkwater wordt meestal gemaakt van grondwater. En vies water uit het riool komt na een uitgebreide zuivering door een zuiveringsinstallatie uiteindelijk weer terecht in het grondwater. Dit is dus een cyclus. Voordat het weer drinkwater wordt, blijft het water vaak wel tientallen jaren in de grond zitten, waar het op een natuurlijke manier schoner wordt gemaakt door o.a. bacteriën. Bij het zuiveren van water in een installatie, blijft ook slib achter. Een van de dingen die met dit slib gedaan kunnen worden, is er bioplastic van maken. Dit gebeurt met behulp van bacteriën, die van het afval zogeheten PHA produceren, wat biologisch afbreekbaar is.

Bij Wetsus wordt onderzoek gedaan aan water, vooral aan technieken om dit schoon te maken. Bestaande technieken, zoals met chemische middelen en met filters, hebben hun nadelen. Een nieuwe techniek om vieze deeltjes uit het water te halen, is de zogeheten 'ratchet-technologie'. Deze technologie scheidt de deeltjes doordat de vaste deeltjes tegen obstakels aanstoten en zo van richting veranderen. De cursisten hebben zelf zo'n soort systeem nagebouwd met Lego om zo te proberen om kraaltjes uit het water te halen. Hoe beter dit werkte, hoe meer punten ze konden verdienen.
