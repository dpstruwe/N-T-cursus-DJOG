# Scheidingstechnieken
In de scheikunde wordt vaak gebruik gemaakt van scheidingstechnieken (vandaar ook de naam 'schei(d)kunde'). Er bestaan diverse technieken om stoffen van elkaar te scheiden. De eenvoudigste is zeven of filtreren waarbij je deeltjes scheidt op grootte. Bij filtratie kan je daarnaast ook scheiden op oplosbaarheid, waarbij de onoplosbare deeltjes achterblijven in het filter. Dit proces, waarbij de gewenste oplosbare stoffen meekomen in de vloeistof (zoals bij het zetten van koffie), wordt extraheren genoemd. Daarnaast kan je onder andere nog scheiden op basis van gewicht (centrifugatie), kookpunt (destillatie, zoals bij het maken van alcohol), verdamping (waarbij het oplosmiddel verdampt en de opgeloste stof achterblijft) of 'loopsnelheid' van de verschillende stoffen. In dat laatste geval wordt gebruik gemaakt van chromatografie. Bij papierchromatografie worden stoffen gescheiden op basis van een betere of slechtere hechting van de stoffen aan het papier. De stoffen worden eerst opgelost in een oplosmiddel, zoals water of alcohol, waarna ze met het oplosmiddel mee het papier in trekken en van elkaar gescheiden worden. Ook gassen kunnen met chromatografie van elkaar gescheiden worden, maar daarbij wordt gebruik gemaakt van een speciaal apparaat (een gaschromatograaf) waarin een soort slang zit met aan de binnenkant een speciaal materiaal waar de verschillende gassen zich goed of slecht aan hechten, zodat ze van elkaar gescheiden worden en kunnen worden geanalyseerd. Opgeloste stoffen kunnen ook met kolomchromatografie van elkaar gescheiden worden, waarbij de kolom een materiaal bevat waar de opgeloste stoffen zich aan hechten. Door vervolgens de kolom te spoelen met oplosmiddelen met verschillende concentraties ('sterktes'), worden de verschillende stoffen een voor een van de kolom gespoeld en kunnen ze apart van elkaar worden opgevangen.

De cursisten hebben zelf geÃ«xperimenteerd met papierchromatografie (scheiden van printerinkt en andere kleurstof) en ze hebben een mengsel van kleurstoffen van elkaar gescheiden met kolomchromatografie.
