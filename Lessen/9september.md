# Archeobotanie
Hoe zag de natuur er vroeger uit? Hoe ging de mens vroeger om met deze natuur? Wat aten mensen in het verleden? En in hoeverre verschilt wat de Jager-Verzamelaar at van wat de Middeleeuwse stedeling op zijn bord kreeg? Dit zijn belangrijke vragen voor archeobotanisten (archeologen die planten onderzoeken). Bij archeologische opgravingen komen namelijk niet alleen muntschatten en potjes aan het licht. Het zijn vooral de plantenresten die ons informatie geven over het landschap waarin onze voorouders leefden, en over de planten die ze gebruikten en aten. De archeobotanist krijgt daarvoor grondmonsters aangeleverd, die na het spoelen en zeven onder de microscoop bekeken worden op de aanwezigheid van plantenresten. Deze worden met behulp van referentieboeken en een referentiecollectie “op naam gebracht” oftewel gedetermineerd. Op basis van de aangetroffen plantenresten maakt de archeobotanist reconstructies van landschap en plantgebruik door onze voorouders.

De cursisten zijn aan de slag gegaan met een archeologisch monster dat vol zit met plantenresten. Het komt uit een oude beerput (een soort voorloper van onze moderne wc) en dateert tussen 1625 en 1700. In zo'n beerput zitten naast etensresten ook resten van wilde planten. Zo kan worden nagegaan wat deze mensen zoal aten of weggooiden.
