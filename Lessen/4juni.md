# Onderzoek je lichaam met antilichamen

Ons afweersysteem (immuunsysteem) is ontzettend complex. Het bestaat uit zeer veel onderdelen, die allemaal met elkaar samenwerken om indringers (zoals bacteriÃ«n en virussen) buiten het lichaam te houden. Je kunt het immuunsysteem grofweg opdelen in een aangeboren (aspecifiek) en aangeleerd (specifiek) deel. Het aangeboren deel bestrijdt snel alles wat lichaamsvreemd is, en het aangeleerde deel richt zich specifiek op bepaalde ziekteverwekkers. Hiervoor wordt gebruik gemaakt van speciale witte bloedcellen: de B- en de T-cellen. B-cellen kunnen antilichamen (antistoffen) aanmaken die specifiek gericht zijn tegen bepaalde antigenen: een stukje van een bacterie, virus of andere lichaamsvreemde stof. Hiervoor moeten de B-cellen eerst geactiveerd worden en uitgroeien tot plasmacellen. Zodra er antilichamen worden gemaakt, binden deze zich aan de bacterie, het virus of een andere indringer waardoor deze onschadelijk worden gemaakt.

Veel zelftests maken gebruik van de specifieke werking van antilichamen. Een zwangerschapstest bevat bijvoorbeeld antilichamen tegen hCG, een hormoon dat door de placenta wordt aangemaakt in de baarmoeder van zwangere vrouwen. Als een vrouw zwanger is, zal haar urine hCG bevatten en de antilichamen die in de test zitten zullen zich hieraan binden. Doordat de antilichamen gekleurd zijn, en zich vasthechten op een specifieke plek, wordt een gekleurde band zichtbaar als de urine hCG bevat. In dat geval is de uitslag positief: de vrouw is zwanger. Op dezelfde manier kan je tests maken die andere stoffen aantonen in bijvoorbeeld het bloed, zoals een test voor ijzertekort, coeliakie of de schildklierwerking. Ook de corona-sneltest werkt op deze manier, door middel van het aantonen van viruseiwitten in het slijmvlies. De cursisten hebben een aantal van deze tests bij zichzelf uitgevoerd.
