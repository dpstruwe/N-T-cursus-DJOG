# Struisvogelspel en evolutie
Als dieren samen nakomelingen krijgen, zien deze nakomelingen er meestal net iets anders uit dan hun ouders. Ook andere eigenschappen kunnen iets veranderen. Zo lang dieren in dezelfde groep leven en met elkaar nakomelingen krijgen, zullen deze veranderingen niet zo groot zijn. Maar wanneer groepen dieren van elkaar gescheiden worden, bijvoorbeeld doordat ze op verschillende eilanden terechtkomen, kunnen de groepen steeds meer van elkaar gaan verschillen. Op die manier kunnen nieuwe diersoorten ontstaan, met andere eigenschappen. Dat is bijvoorbeeld gebeurd met bepaalde vogels die hun vermogen om te kunnen vliegen zijn kwijtgeraakt. Struisvogels zijn zulke vogels, die alleen nog maar kunnen lopen (ze behoren tot de zogeheten loopvogels). Uit de voorouder van de struisvogel zijn nog meer soorten loopvogels ontstaan, toen de groepen van elkaar werden gescheiden toen de continenten miljoenen jaren geleden uit elkaar werden gedreven. De cursisten hebben door middel van een spel geprobeerd om na te spelen hoe dit misschien zou kunnen zijn gegaan.

# Sterren, helderheid en afstanden
De cursisten hebben een kleine, zwakke lamp en een grotere, felle lamp op verschillende afstanden met elkaar vergeleken om te zien wanneer ze even fel leken. Bij sterren is het ook zo dat hoe verder weg een ster is van de aarde, hoe zwakker hij lijkt. De helderheid van een ster zegt dus niet per se iets over de grootte.

Om te weten hoe ver weg een ster staat, kan je kijken naar de achtergrond van een ster en hoe deze verandert als je vanaf een ander punt op aarde naar de ster kijkt. Door dit heel precies op te meten, en de hoek te bepalen, kan je berekenen hoe groot de afstand tot de ster is. De cursisten hebben dit met een eenvoudige opstelling geprobeerd na te doen voor een nagemaakte ster.
