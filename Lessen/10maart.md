#Eerste uur
De cursisten hebben gezamenlijk een lange stroomkring gemaakt en gekeken wat er gebeurt wanneer je één lampje of juist meer lampjes aansluit op een batterij. Hoe meer lampjes je aansluit, hoe zwakker ze branden. Dat komt doordat de elektriciteit (de spanning) dan wordt verdeeld over meer lampjes. Zodra je er een extra batterij bij doet, gaan ze weer feller branden.

Daarnaast hebben ze onderzocht welke materialen stroom geleiden. Metalen (ijzer, koper, aluminium) geleiden stroom, maar plastic en hout niet. De binnenkant van een potlood (grafiet) geleidt een beetje stroom. Zuiver water geleidt geen stroom, maar zodra je er zout aan toevoegt wel. Water met suiker geleidt juist weer geen stroom.

#Tweede uur
In het tweede uur zijn enkele scheikundige experimenten gedaan. Er werd een demonstratie gegeven met zogenaamde 'olifantentandpasta' (een chemische reactie waarbij snel veel schuim ontstaat) en er werd ontdekt dat als er stroom door water met zout gaat, er ook chloorgas ontstaat. Dat kun je goed ruiken: het lijkt op zwembadwater. Er was bij dit laatste experiment sprake van zowel natuurkunde (elektriciteit) als scheikunde (er ontstond een nieuwe stof uit het water en het zout: chloor). Dit was ook zichtbaar als kleine belletjes.
