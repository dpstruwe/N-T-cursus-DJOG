# Endotherme en exotherme reacties
Bij een chemische reactie reageren verschillende stoffen met elkaar waarbij nieuwe stoffen ontstaan. Maar naast het ontstaan van nieuwe stoffen, verandert vaak ook de temperatuur tijdens de reactie. Als de temperatuur hoger wordt dan heet het een exotherme reactie (er komt warmte vrij), en als de temperatuur lager wordt dan heet het een endotherme reactie (er wordt warmte opgenomen). Een bekende exotherme reactie is verbranding: brandstof reageert met zuurstof, waarbij koolstofdioxide en water ontstaan, en ook veel warmte. Als iets warmer of kouder wordt dan verandert de temperatuur. Temperatuur wordt gemeten met een thermometer, en het is een maat voor de hoeveelheid bewegingsenergie van de moleculen; ofwel: hoe snel de moleculen bewegen. Hoe sneller ze bewegen, hoe hoger de temperatuur.

Er zijn diverse voorbeelden gedemonstreerd van exotherme en endotherme chemische reacties. Maar niet alleen chemische reacties kunnen exo- of endotherm zijn, dit kan ook het geval zijn voor bepaalde processen waarbij geen reacties optreden. Bijvoorbeeld het oplossen van een stof in water. Meestal zorgt dit voor een kleine of grotere verandering in temperatuur, maar dit valt niet altijd op. Bij zogeheten coldpacks of heatpacks (handwarmers) wordt hier vaak gebruik van gemaakt. De meeste coldpacks voor eenmalig gebruik bevatten ureum en een zakje water, wat bij mengen ervoor zorgt dat het kouder wordt (endotherm). Herbruikbare heatpacks bevatten een oplossing van natriumacetaat, wat bij kristallisatie warmte afgeeft (exotherm). En het smelten van ijs, bijvoorbeeld in je drankje, is een endotherm proces: het neemt warmte op waardoor je drinken afkoelt.

De cursisten hebben zelf van een aantal verschillende stoffen bepaald of de temperatuur bij het oplossen in water steeg of juist daalde. Bij sommige stoffen was het temperatuurverschil klein, maar soms was er ook een behoorlijk groot verschil, tot wel zo'n 15 graden.
