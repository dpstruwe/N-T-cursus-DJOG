# Micro-organismen
Micro-organismen zijn microscopisch kleine levende wezens (organismen). Vaak bestaan ze uit slechts één cel, maar ze kunnen ook uit meerdere cellen bestaan. Deze cellen kunnen een celkern hebben (eukaryoot), waar het DNA in zit opgesloten, of geen celkern (prokaryoot), waarbij het DNA los in de cel ligt. Dieren, planten, schimmels en protozoa hebben een celkern, en bacteriën en archaea niet. Deze laatste twee groepen bestaan uit ontelbaar veel soorten en ze komen vrijwel overal in en op de aarde voor, ook in en op ons eigen lichaam. Zelfs op de meest extreme plekken, zoals heetwaterbronnen, leven archaea. Bacteriën en archaea lijken onder de microscoop erg op elkaar, maar ze verschillen behoorlijk in hun samenstelling. Ze zijn veel kleiner dan dieren- en plantencellen (ongeveer 10 tot 100 keer zo klein) en ze zijn daardoor zelfs met een microscoop moeilijk te zien. Micro-organismen worden vaak gezien als schadelijk, maar in de meeste gevallen zijn ze dat niet en soms zijn ze zelfs erg nuttig voor ons. Zo zitten er in onze darmen allerlei bacteriën die ons helpen met het verteren van ons voedsel, waarbij ze zelfs voor ons onmisbare vitamines aanmaken. Ook hebben ze een gunstig effect op onze afweer en onze psychische gezondheid. Ook gebruiken we micro-organismen bij het bereiden van eten en drinken, zoals yoghurt (melkzuurbacteriën), brood en wijn (gist). Maar als we toch ziek worden van bacteriën, dan zijn er gelukkig nog medicijnen: antibiotica. Deze doden de schadelijke bacteriën waardoor een infectie kan genezen. Helaas worden steeds meer bacteriën resistent tegen antibiotica, wat betekent dat ze er niet meer dood van gaan en door kunnen blijven groeien. Hierdoor kan een infectie niet meer goed bestreden worden, waardoor je alsnog kunt overlijden. Dit zou in de toekomst tot grote problemen kunnen leiden als er niet op tijd nieuwe antibiotica worden gevonden.

De cursisten hebben zelf enkele micro-organismen bekeken onder de microscoop (gist en bacteriën) en ze hebben met voedingsbodems (agarplaten) zelf bacteriën gekweekt, onder andere van hun handen en van bepaalde oppervlakken (zoals deurkrukken en telefoons).
