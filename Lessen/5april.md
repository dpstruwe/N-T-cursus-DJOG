# Computersimulaties
Computersimulaties zijn eigenlijk nabootsingen van de werkelijkheid met behulp van de computer. Je kunt voor bijna alle verschijnselen om je heen wel een simulatie maken, van sterrenstelsels tot groepen mensen. Simulaties zijn handig als je processen die in het echt heel langzaam verlopen toch op een snellere manier wilt bestuderen, of als een echt experiment bijvoorbeeld niet mogelijk of te duur is of te veel tijd kost. Een simulatie is altijd een vereenvoudigde versie van de werkelijkheid, omdat je nu eenmaal niet alles wat er in het echt gebeurt in de computer kunt stoppen. Daarvoor is de werkelijkheid te ingewikkeld, er zijn altijd wel bepaalde factoren die onbekend of te complex zijn en die je niet mee kunt nemen in je simulatie. Toch benaderen de meeste simulaties, als je ze tenminste goed in elkaar zet, de werkelijkheid (of een deel van de werkelijkheid) best goed.

De cursisten zijn zelf aan de slag gegaan met een paar bestaande, voorgeprogrammeerde simulaties. Ze hebben hiervoor het computerprogramma Greenfoot gebruikt. Zo hebben ze een mierenkolonie, een prooi-roofdiercyclus (met vossen en konijnen) en een zwerm met vogels gesimuleerd en hieraan enkele aanpassingen gedaan, om te zien wat daarvan het effect was. Dus eigenlijk het uitvoeren van experimenten met de computer.

*Het programma Greenfoot en de gebruikte simulaties zijn gratis te downloaden:
Greenfoot: https://www.greenfoot.org
Scenario's (met o.a. de simulaties): https://www.greenfoot.org/book/material/book-scenarios.zip*

# Bacteriën bekijken / colorimetrie-experiment
Een deel van de groep heeft de tijdens de excursie van de vorige les gemaakte bacterieplaten (voedingsbodems met afdrukken van o.a. hun handen en aarde) bekeken en hiervan ook wat bacteriën en schimmels onder de microscoop bekeken. De anderen hebben met een eenvoudig, zelfgemaakt colorimetrie-apparaat geëxperimenteerd om te zien hoe een echt meetapparaat werkt. Dit als voorbereiding op een volgende les over colorimetrie, waarbij ze zelf zo'n apparaatje gaan maken en echte metingen gaan doen.
