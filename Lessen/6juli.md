# Colorimetrie
Colorimetrie betekent ongeveer zoiets als: het meten van kleur. Wit licht bestaat uit alle kleuren van de regenboog. Als iets wit is, weerkaatst het dus alle kleuren even sterk. Kleuren ontstaan doordat een gekleurd voorwerp alle kleuren licht opneemt (absorbeert), behalve de kleur die het voorwerp zelf heeft. Simpel gezegd is een blauw voorwerp (of een blauwe vloeistof) blauw omdat het vooral de tegenovergestelde kleur (rood in dit geval) absorbeert en het blauwe licht juist weerkaatst of doorlaat. Als je nu bijvoorbeeld wilt weten hoeveel van een bepaalde kleurstof er in een vloeistof (zoals frisdrank) zit, dan kun je dit meten door te kijken naar hoe sterk licht van de tegenovergestelde kleur wordt geabsorbeerd door de vloeistof. Daarvoor bestaan speciale meetapparaten: colorimeters. De cursisten hebben zelf met zo'n apparaat metingen gedaan aan water waarin een bekende hoeveelheid blauwe kleurstof was opgelost en deze waardes vergeleken met de meting die gedaan is met een blauw gekleurde frisdrank, waarvan niet bekend was hoeveel kleurstof erin zat. Hierdoor kon worden bepaald hoeveel kleurstof er in de frisdrank zat. Dit bleek heel weinig te zijn: een paar milligram (duizendsten van een gram) per liter.

# Camera maken
De cursisten hebben tijdens een eerdere les al eens een camera obscura gemaakt: een soort camera zonder lens. Tijdens deze les hebben ze een camera met een lens gemaakt, waardoor met minder licht, scherpere beelden konden worden verkregen. Dit doe je door het gaatje in de camera obscura te vervangen door een lens. Je kunt op deze manier ook verschillende vergrotingen van het beeld krijgen, door een telelens of juist een groothoeklens te gebruiken.
