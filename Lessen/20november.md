# Geur en reuk
In onze neus zitten speciale zenuwcellen met receptoren (een soort ontvangers) voor geurstoffen. Zodra een geurmolecuul aan zo'n receptor bindt, geeft de zenuwcel een signaal door naar de hersenen. In de hersenen wordt vervolgens de geur herkend (of juist niet) en kan je er zelfs een emotie bij voelen. Vaak wordt gedacht dat mensen niet zo heel goed kunnen ruiken in vergelijking met veel andere dieren, zoals honden, maar dat is niet per se waar. Honden kunnen inderdaad veel verschillende stoffen in hele kleine hoeveelheid al ruiken, terwijl mensen hier vaak helemaal niets van ruiken. Dat komt onder andere door de bouw van de hondenneus, de hoeveelheid zenuwcellen (honden hebben er veel meer) en de grootte van het hersendeel dat de geuren verwerkt (groter bij honden). Toch zijn er ook geuren die wij beter kunnen ruiken dan honden (bijvoorbeeld fruitige geuren). Ook insecten zijn vaak heel gevoelig voor bepaalde geuren, en soms zijn ze net als honden te trainen om specifieke geuren te herkennen. Zo worden getrainde sluipwespen ingezet om naar explosieven of drugs te zoeken.

Sommige geuren vinden de meeste mensen lekker ruiken, en sommige geuren juist helemaal niet. Een bekende stinkende stof is waterstofsulfide, die ruikt naar rotte eieren. Deze stof ontstaat o.a. bij rotting en door bepaalde chemische reacties. Ook in bijvoorbeeld mestkelders komt deze stof vrij, wat tot gevaarlijke situaties kan leiden omdat de stof in hoge concentraties giftig en zelfs dodelijk is. Er bestaat een stof die wel bekend staat als de ergst stinkende stof ter wereld: thioaceton. Slechts een klein druppeltje hiervan is al genoeg om iedereen in de wijde omgeving ziek te maken, waardoor de hele buurt ontruimd moet worden.

De cursisten hebben zelf geprobeerd om colaparfum te maken door vier verschillende geurstoffen in de juiste verhouding met elkaar te mengen. De individuele geuren ruiken niet naar cola, maar met elkaar kunnen ze een geur vormen die sterk lijkt op die van cola.
