# Bodemonderzoek met radioactiviteit
Radioactieve straling is overal om ons heen aanwezig. Dit komt vooral van onschuldige bronnen, zoals stoffen die van nature licht radioactief zijn (zelfs mensen en dieren zijn licht radioactief!). Er bestaan ook gevaarlijke bronnen van radioactiviteit, zoals kernbommen en de reactoren van kerncentrales (en het afval daarvan). Maar gelukkig kom je daar normaal gesproken niet mee in aanraking. Hoewel radioactieve straling een slechte naam heeft, kan het vaak juist erg nuttig zijn. Zo kan je het gebruiken om allerlei metingen aan te doen om daaruit informatie te krijgen over bijvoorbeeld de samenstelling van bepaalde materialen en monsters. Zoals bodemmonsters en zelfs hele landoppervlakken. Elke radioactieve stof (of eigenlijk: elk radioactieve element) zendt zijn eigen specifieke straling uit. Door deze te meten met speciale meetinstrumenten (gammaspectrometers), krijg je een soort unieke vingerafdruk te zien van de elementen die aanwezig zijn. Hierdoor krijg je een indruk van de samenstelling van de bodem, en ook of er bijvoorbeeld water aanwezig is. Niet alleen onderzoekers, maar ook boeren kunnen dit soort metingen gebruiken om meer te weten te komen over de bodem.

De cursisten hebben zelf metingen gedaan met een gammaspectrometer aan verschillende materialen om zo te zien wat de verschillen waren. Ook hebben ze aan de hand van bestaande meetwaarden op een kaart van het Paterswoldsemeer bepaald waar de bodem het meest geschikt was om mosselen uit te zetten die het water schoner kunnen maken.
