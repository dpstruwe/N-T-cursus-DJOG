# Licht en moleculen
Licht is een vorm van (elektromagnetische) straling. Er zijn vele soorten straling, maar de meeste daarvan kan je niet zien. Denk aan de straling van de magnetron, de RÃ¶ntgenstraling van het ziekenhuis of de ultraviolette (UV) straling waar je bruin van wordt. Licht kan je zien omdat er in ons oog speciale ontvangers zitten: moleculen die gevoelig zijn voor verschillende kleuren licht. Deze moleculen veranderen van vorm zodra er licht op valt, en geven dan een signaal af aan de hersenen. Je zou ze dus kunnen zien als een soort moleculaire schakelaars. Dit soort moleculaire schakelaars kunnen ook erg nuttig zijn als medicijn. Wanneer je een medicijn krijgt toegediend, dan komt dit terecht in je hele lichaam. Terwijl je juist meestal wilt dat het medicijn alleen terechtkomt of werkzaam is op de plek waar het zijn werk moet doen, zoals in een tumor. Anders krijg je veel bijwerkingen, zoals haaruitval bij chemotherapie. Stel dat je nu een medicijn kunt maken wat alleen actief wordt nadat het beschenen is met een bepaalde kleur, dan kan je er dus voor zorgen dat je dit medicijn alleen op een specifieke plek in je lichaam 'aan' kunt zetten. Wanneer je zo'n medicijn zou krijgen en de arts schijnt met een felle, gekleurde lamp op de plek waar het medicijn zijn werk moet doen (bijvoorbeeld in een tumor), dan heeft de rest van je lichaam er weinig last van en heb je dus veel minder bijwerkingen. Zulke medicijnen zijn er op dit moment nog niet, maar er wordt hard aan gewerkt om ze te maken.

De cursisten hebben een stukje papier gekregen waarop bepaalde moleculen zaten die van kleurloos in paars veranderen wanneer er met een UV-lamp op wordt geschenen. Door hier een leuk vormpje op te leggen voordat het wordt beschenen, kregen ze een paars figuurtje op hun papier. De kleur verdwijnt weer wanneer er met een felle witte lamp op wordt geschenen. Dit proces kan steeds herhaald worden.
