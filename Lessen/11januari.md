# Chemische reacties
Er bestaan verschillende soorten chemische reacties. Een bekende chemische reactie is verbranding. Als een kaars brandt, wordt het kaarsvet met behulp van zuurstof omgezet in koolstofdioxide en water, en daarbij komt warmte (vuur) vrij. Om aan te tonen dat voor een verbrandingsreactie zuurstof nodig is, hebben de cursisten glazen potten van verschillende groottes over een brandende kaars gezet, en daarna gekeken welke kaars het eerste uitging (die met de kleinste pot eroverheen). Wanneer deze proef herhaald werd met een beetje water op het bord waar de kaars op stond, waardoor de rand van de pot onder water kwam te staan, bleek nadat de kaarsen waren uitgegaan dat het water een klein stukje omhoog was gezogen, de pot in. De cursisten hebben hiervoor zelf verklaringen bedacht.

Daarnaast werden nog twee andere voorbeelden van chemische reacties gedemonstreerd. Door een metaal (in dit geval zink) te laten reageren met een zuur, ontstaat er waterstofgas. Dit gas is opgevangen in een handschoen, die daardoor werd opgeblazen. Ook werd een reactie uitgevoerd met een gekleurde stof (permanganaat), die na toevoeging van suiker en een beetje gootsteenontstopper (natronloog) steeds van kleur veranderde als je erin roerde. Dit was een voorbeeld van een zogeheten redoxreactie.

# Schaalgrootte
De cursisten hebben nagedacht over hoe groot of hoe klein onze leefwereld is ten opzichte van het universum waarin we ons bevinden. We zijn gewend om te denken in meters en kilometers, maar zodra iets veel groter of kleiner is, kunnen we ons dat moeilijk voorstellen. Door een aantal verschillende grote en kleine afstanden te vergelijken met een bekende schaal, is geprobeerd om dit iets inzichtelijker te maken. Aan het eind hebben de cursisten nog gekeken naar de korte film Powers of Ten, die o.a. hier te vinden is: https://www.youtube.com/watch?v=0fKBhvDjuy0
