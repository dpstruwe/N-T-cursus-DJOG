# Filosoferen
De cursisten hebben gefilosofeerd over enkele ogenschijnlijk eenvoudige vragen. Ze moesten proberen gezamenlijk tot een antwoord te komen, waarbij ze hun antwoorden goed moesten onderbouwen. Zo moesten ze een omschrijving geven van een stoel en vervolgens bij verschillende afbeeldingen van voorwerpen uitleggen of ze vonden dat het wel of geen stoel was. Dit bleek nog niet zo makkelijk. Ook de vraag of een rietje een of twee gaten heeft (of zelfs nul of meer) was een lastige opgave. Want wat is nou eigenlijk een gat? Op deze manier moesten ze al hun denk- en redenatievermogen aanspreken, iets wat ze vaak niet gewend zijn. Doordat er geen foute antwoorden mogelijk waren, konden ze vrijuit hun gedachten laten gaan.

# Colorimetrie
Een deel van de groep heeft zelf een (eenvoudige) colorimeter gemaakt, de rest heeft metingen gedaan met een echte colorimeter. Dat is een apparaat waarmee je licht met een bepaalde kleur door een gekleurde vloeistof laat gaan om te meten hoeveel licht de vloeistof doorlaat (of opneemt, ofwel absorbeert). Een blauwe kleurstof die is opgelost in water zal rood/oranje licht opnemen, en blauw licht juist door laten gaan. Omgekeerd zal een rode kleurstof blauw licht opnemen en rood licht door laten gaan. Door verschillende hoeveelheden van een bepaalde kleurstof op te lossen in water en deze door te meten, kan je een grafiek maken die je kunt gebruiken om te bepalen hoeveel kleurstof er zit in een onbekende gekleurde vloeistof (bijvoorbeeld in frisdrank). Ook worden soortgelijke apparaten gebruikt om metingen te doen aan bijvoorbeeld bloed of bladkleuren.
