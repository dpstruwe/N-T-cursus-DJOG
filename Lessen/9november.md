# Diergedrag (ethologie)
Tijdens deze les werden verschillende voorbeelden gedemonstreerd en uitgelegd van gedrag bij dieren. Het ging dan vooral over gedrag bij het zoeken naar een partner en hoe dat invloed heeft op de nakomelingen van de dieren (meestal vogels). Zo zijn vrouwtjes vaak erg kieskeurig bij het vinden van een mannetje en moeten de mannetjes dus erg hun best doen om gekozen te worden door een vrouwtje. Hierbij kan hun uiterlijk een rol spelen (zoals een groot gewei of kleurige veren), maar ook hun gedrag. Herten maken bijvoorbeeld een bepaald brommend geluid (burlen), en vogels kunnen dansen of springen. Maar zelfs als een vrouwtjesvogel eenmaal een partner gekozen heeft, kan het zijn dat ze stiekem ook met andere mannetjes paart om zeker te zijn van goed nageslacht en hulp van verschillende vaders bij het grootbrengen van de jongen. Ook de omgeving waarin de dieren leven kan van invloed zijn op de keuzes die ze maken bij de voortplanting. Zo kiezen bepaalde vogels in een voedselrijke omgeving voor het krijgen van veel dochters (die blijven in het territorium), terwijl ze in een voedselarme omgeving juist veel zonen krijgen (die verlaten het territorium en kunnen dus op zoek naar een plek met meer voedsel).

Bij het bestuderen van gedrag moet je soms ook onderzoek doen in een laboratorium. Om bijvoorbeeld te bepalen wie de vader van een jong is of wat het geslacht is, neem je eerst een beetje bloed af. Hieruit kan je dan DNA halen wat je in het lab gaat onderzoeken. De cursisten hebben zelf zo'n DNA-uitslag bekeken om te zien welke vader welke jongen had gekregen.
