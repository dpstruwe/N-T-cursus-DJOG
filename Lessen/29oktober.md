# De bodem beter in beeld
De cursisten zijn naar bodemonderzoeksbedrijf Medusa geweest, waar ze iets hebben geleerd over de verschillende soorten bodemonderzoek die ze daar doen, en waarom ze dit onderzoek doen. Om een indruk te krijgen van wat er in de bodem zit (bijvoorbeeld interessante archeologische voorwerpen of gebouwen), kan je gaan graven of een gat boren, maar dat is niet altijd even praktisch. Zeker als je een groot gebied in kaart wilt brengen, wil je een snellere en handigere methode hebben. Een zo'n methode is gebruikmaken van een soort radar, die speciale (micro)golven (elektromagnetische straling) uitzendt die in de bodem doordringen en daar weerkaatst worden. Doordat verschillende materialen de golven op een andere manier breken of weerkaatsen, kan je door de teruggekaatste golven weer op te vangen een beeld maken van de ondergrond. Deze sensoren kunnen bijvoorbeeld op een quad of op een drone worden bevestigd. Om de samenstelling van de bodem te kunnen meten, zijn weer andere sensoren nodig. Hiervoor wordt meestal gebruik gemaakt van radio-activiteit. Omdat elke stof een ander patroon van radio-activiteit geeft, kan je door het meten hiervan bepalen welke stoffen er in de bodem aanwezig zijn.
