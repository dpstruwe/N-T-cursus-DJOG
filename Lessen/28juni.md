# Meten aan de sterren
Sterren staan heel ver weg. Je kunt er daarom niet naartoe om er metingen aan te doen. Toch wil men meer te weten komen over sterren. Gelukkig kan je ook op grote afstand nog veel dingen meten. Je kunt bijvoorbeeld kijken naar de schijnbare helderheid van een ster. Dat is hoe helder een ster vanaf de aarde lijkt. Door deze helderheid te vergelijken met de afstand tot de ster, die je kunt meten met een hoekmeting (parallax), kun je de absolute helderheid bepalen. Dat is hoe helder hij zou zijn als hij vlakbij de aarde zou staan. Verder kun je meten welke kleur licht een ster uitstraalt. Hete (vaak grote) sterren stralen meer blauw licht uit dan minder hete sterren (zoals de zon). Daarom lijkt onze zon geel, en nog zwakkere sterren zelfs rood. Dat kan je vergelijken met een stuk ijzer dat je in een hete vlam houdt: eerst gaat het rood gloeien, dan geel, en als je het heet genoeg maakt zelfs wit. Dus de kleur van een ster zegt iets over de temperatuur van de ster. Als je al deze gegevens met elkaar combineert, kan je zelfs de grootte van een ster bepalen.

Sterren zijn grote bollen van gas. Doordat de gasdeeltjes in een ster door de hoge druk en temperatuur met elkaar samensmelten (kernfusie), ontstaat energie in de vorm van licht en warmte. Wanneer er geen gasdeeltjes meer over zijn die kunnen fuseren (dus wanneer de 'brandstof' van de ster op is), dan ontploft de ster en blijft er nog maar een klein reststerretje over. Wat er precies van de ster overblijft hangt af van de oorspronkelijke grootte. Kleinere sterren (zoals de zon) worden witte dwergen, grotere sterren kunnen zelfs veranderen in een zwart gat.

De cursisten hebben zelf een zogeheten spectroscoop gemaakt. Dit is een apparaatje waarmee je wit licht kunt opbreken in alle kleuren van de regenboog. In de sterrenkunde worden deze apparaten bijvoorbeeld gebruikt om het licht van sterren te analyseren. Daardoor kan je de samenstelling van de sterren onderzoeken, zodat je weet uit welke elementen ze bestaan.
