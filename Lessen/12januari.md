# Exoplaneten
Deze gastles bij de universiteit ging over exoplaneten: planeten bij andere sterren dan onze Zon. Eerst kwam de geschiedenis van de ontdekking van de planeten in ons eigen zonnestelsel aan bod. Zo zijn enkele van die planeten niet ontdekt doordat ze konden worden gezien met een telescoop, maar doordat ze de banen van andere planeten verstoorden. Ze zijn dus indirect waargenomen. Exoplaneten zijn ook niet direct waar te nemen met telescopen; daarvoor staan ze te ver weg. Ze kunnen alleen ontdekt worden door bepaalde 'trucjes' te gebruiken. Een methode is het kijken naar het 'wiebelen' van een verre ster: als deze regelmatig een beetje van je af en naar je toe beweegt, kan je door de verandering in het licht (de kleur) wat van deze ster afkomt zien of er een planeet omheen draait. Bij de andere methode kijk je naar de zogeheten overgang van een planeet voor zijn ster: zodra een planeet voor een ster langs schuift, vermindert de helderheid van de ster een heel klein beetje. De planeet houdt dan namelijk een beetje van het sterlicht tegen. Door naar deze verandering in helderheid te kijken, weet je of er een planeet om de ster heen draait en ook hoe groot die is en hoe ver weg die van de ster staat. Met deze beide methodes zijn de afgelopen jaren al vele exoplaneten ontdekt. Sommige van deze planeten liggen mogelijk in een leefbare zone rond de ster, wat betekent dat de omstandigheden er gunstig zouden kunnen zijn voor leven. Net zoals op aarde. Maar er is tot nu toe nog geen planeet ontdekt waarvan men zeker weet dat de omstandigeheden goed zijn voor leven. Daar wordt nu volop naar gezocht, met steeds betere technieken.

Na deze gastles hebben de cursisten een rondleiding gekregen in de sterrenwacht op het dak, waar een grote telescoop staat. Helaas was het slecht weer, waardoor het niet mogelijk was om ook echt door de telescoop naar de sterren te kijken. Wel werden er foto's getoond die met de telescoop waren gemaakt.
