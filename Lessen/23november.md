# Voeding: energie en vitamines
In veel voedingsmiddelen zit suiker. Soms zelfs zonder dat je dat merkt. In melk bijvoorbeeld (melksuiker, ofwel lactose), of in sausjes. Er bestaan verschillende soorten suikers, en de meeste suikers bevatten (ongeveer) evenveel energie per gram. Suikers behoren tot de koolhydraten, samen met onder andere zetmeel. Maar je lichaam haalt niet alleen energie uit koolhydraten: ook uit eiwitten en vetten. Dit zit bijvoorbeeld in vlees, eieren en noten. Bij elkaar worden dit de macronutriënten genoemd. De cursisten hebben uitgerekend hoe lang ze kunnen sporten op een bepaalde hoeveelheid suiker. Als je niet sport, krijg je vaak veel meer suiker binnen dan je lichaam gebruikt op een dag.

Je lichaam heeft niet alleen energie nodig, maar ook andere voedingsstoffen. Vitamines bijvoorbeeld. Dit zijn zogeheten micronutriënten. Je hebt hier maar een kleine hoeveelheid van nodig per dag. Maar ze zijn wel noodzakelijk om gezond te blijven. Een van de vitamines die we nodig hebben is vitamine C. Dit zit onder andere in groente en fruit. Als je een gebrek aan vitamine C hebt, dan krijg je scheurbuik. Vroeger kwam dit heel vaak voor bij de bemanning van schepen die lang op zee waren. Doordat ze toen nog geen koelkasten en andere technieken hadden om verse spullen mee te nemen, aten ze alleen voedsel waarin vrijwel geen vitamine C zat. Ze werden dan erg ziek, kregen overal bloedingen en pijn, en gingen uiteindelijk zelfs dood. Maar als ze op tijd weer verse groente en fruit te eten kregen, genazen ze heel snel. De cursisten hebben zelf een experiment uitgevoerd om te bepalen waar de meeste vitamine C in zit: in een hele oude sinaasappel, in sap uit een pak, in vers mandarijnensap of in ranja. Door het sap in een speciale kleurstof te druppelen en te tellen hoeveel druppels er nodig waren om het te laten ontkleuren, hebben ze ontdekt dat er in de oude sinaasappel nog maar erg weinig vitamine C zat. In ranja zat zoals verwacht helemaal geen vitamine C.
