# Erfelijkheid
Erfelijkheid is de overdracht van eigenschappen van de ene generatie op de volgende generatie (dus van ouder op kind, en zo verder). Deze eigenschappen liggen opgeslagen in ons DNA. Het DNA zit in de kern van onze cellen en bestaat uit hele lange moleculen, waarin een soort code is verwerkt. In deze code, die bestaat uit de letters A, T, G en C, zitten allerlei genen. Een gen is een stukje van het DNA dat één eigenschap bepaalt. Het DNA zit verpakt in verschillende chromosomen. Mensen hebben 23 paar chromosomen (in totaal dus 46), waarvan je er per paar een van je moeder en een van je vader krijgt. Daardoor krijg je dus eigenschappen van zowel je vader als je moeder. Dit is ook zo bij dieren en planten, maar daar spreek je meestal over kruisingen als twee exemplaren nakomelingen krijgen. Door planten (of dieren) met bepaalde eigenschappen met elkaar te kruisen, zoals kleine maar zoete appels met grote maar minder lekkere appels, krijg je nakomelingen met de gewenste eigenschappen (in dit geval grote, zoete appels). Veel van onze groente- en fruitgewassen zijn op deze manier ontstaan, door eeuwenlange kruising en selectie. Bij planten heet dit veredeling. De monnik Gregor Mendel heeft zo'n 150 jaar geleden onderzocht hoe erfelijke eigenschappen precies worden overgedragen. Hij ontdekte onder andere dat eigenschappen van een van beide ouders niet altijd zichtbaar zijn in de nakomelingen. Dit komt doordat sommige varianten van een gen sterker zijn dan andere varianten. Het sterkere (dominante) gen bepaalt dan de eigenschap (bijvoorbeeld de kleur van de ogen). In de volgende generatie kan dan toch het minder sterke gen weer tevoorschijn komen, wanneer een van de nakomelingen beide zwakke genen krijgt. Ook ziektes kunnen erfelijk zijn en van ouder op kind worden overgedragen.

De cursisten hebben hun eigen DNA uit hun spuug gehaald en dit in een buisje gedaan. Ook hebben ze cellen uit hun mond onder de microscoop bekeken en de celkern (waarin het DNA zit) gezien.
