# Suikers
Suikers zijn zoet smakende, oplosbare koolhydraten. Koolhydraten bestaan uit korte of langere ketens van suikerdeeltjes (moleculen), waarbij alleen de zogeheten mono- en disachariden (bestaande uit één of twee suikermoleculen) echte suikers zijn. Langere suikerketens (polysachariden) vormen bijvoorbeeld zetmeel. Kort gezegd: alle suikers zijn koolhydraten, maar niet alle koolhydraten zijn suikers. De suikers die we via onze voeding binnenkrijgen zijn glucose (druivensuiker), fructose (vruchtensuiker), sacharose (tafelsuiker) en lactose (melksuiker). Het maakt voor je gezondheid niet uit welke suiker je eet, ze bevatten allemaal even veel energie. Wat dat betreft is er dus geen verschil tussen 'natuurlijke' suikers (zoals in fruit) en toegevoegde suikers (zoals in snoep). Op zich zijn suikers niet ongezond, maar het is wel schadelijk voor je lichaam als je er te veel van binnenkrijgt. Dan worden ze namelijk omgezet in vet en kan je bijvoorbeeld te dik worden of andere gezondheidsklachten krijgen. Vaak zit er meer suiker in producten dan je denkt. Een glas sinaasappelsap bevat bijvoorbeeld maar iets minder suiker dan een glas cola. En in tomatenketchup zit vaak veel meer suiker dan in cola. Je lichaam heeft suikers echter wel nodig, niet alleen voor energie maar ook als bouwstof. Als je diabetes hebt (suikerziekte) dan moet je extra oppassen met suikers. Je lichaam maakt dan namelijk of helemaal geen insuline meer aan (diabetes type 1), of je lichaam wordt hier minder gevoelig voor (type 2). Insuline is nodig om de suiker uit je bloed in de cellen op te kunnen nemen. Lukt dit niet, dan kan er schade ontstaan. Er zijn ook mensen met lactose-intolerantie. Zij mogen geen (melk)producten met lactose consumeren, anders krijgen ze darmklachten. In Noordwest-Europa zijn dat er maar weinig, maar in bijvoorbeeld Aziatische landen en in Afrika is het grootste deel van de bevolking lactose-intolerant. Voor deze mensen bestaat er lactosevrije melk. Deze melk wordt meestal gemaakt door er een speciaal stofje (een enzym) aan toe te voegen dat de lactose splitst in twee andere suikers: glucose en galactose. Hierdoor smaakt de melk wel iets anders (wat zoeter).

De cursisten hebben het verschil gezien en geproefd tussen lactose, glucose en fructose. Ook hebben ze het verschil tussen gewone en lactosevrije melk geproefd en getest met speciale teststrookjes die glucose aantonen. Verder konden ze zien dat je zelf lactosevrije melk kunt maken door er een paar druppels van het enzym (lactase) aan toe te voegen. Dat hierdoor de lactose inderdaad werd afgebroken kon worden gedemonstreerd met een teststrookje.
