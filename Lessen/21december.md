# Elementenspel en knalproefjes
De cursisten hebben eerst in twee teams het elementenspel gespeeld. Hierbij werden vragen gesteld over de elementen van het Periodiek Systeem. Elementen zijn atoomsoorten. Alle materie in het heelal (en dus ook wij en alles om ons heen) bestaat uit moleculen, die weer zijn opgebouwd uit verschillende elementen. Er zijn (op dit moment) 118 elementen bekend, zoals waterstof, zuurstof, koolstof en stikstof. Water bestaat bijvoorbeeld uit twee verschillende elementen: twee waterstofatomen en een zuurstofatoom. De teams stelden elkaar om de beurt een vraag over een bepaald element, en het team dat aan het eind de meeste punten had, had gewonnen. Bij een fout antwoord moest iemand van het team een fysieke opdracht uitvoeren.

Daarna werden er verschillende experimenten gedemonstreerd waarbij er een (kleine of grotere) knal ontstond. Dit werd gedaan met carbid (calciumcarbide), dat wanneer het in contact komt met water het zeer brandbare gas acetyleen vormt. Dit kan worden aangestoken, en wanneer de fles wordt afgesloten ontstaat er een explosie. Ook werd gedemonstreerd dat als chloorgas in contact komt met acetyleengas dit zo heftig reageert dat het onder water explodeert en lichtflitsen geeft. Een soort onderwatervuurwerk dus.
