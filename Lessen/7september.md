# Fruitvliegjes vangen
Fruitvliegjes komen af op rottend fruit vanwege de geur. Bij het rotten van fruit ontstaat onder andere alcohol, wat gemaakt wordt door gist. Gist is een eencellige schimmel, die bijvoorbeeld ook gebruikt wordt bij het maken van brood en bier. Fruitvliegjes leven van het rottende fruit en de daarin levende gistcellen, en ze leggen hier hun eitjes in. Om fruitvliegjes te vangen moet je dus zorgen dat je ze in de val lokt met voor hen lekkere geuren. De cursisten hebben zelf een val gemaakt van water met daarin een of meer ingrediÃ«nten die de fruitvliegjes lekker zouden kunnen vinden. Om te onderzoeken wat ze het lekkerst vinden, ofwel waar de meeste vliegjes op af komen, heeft iedereen iets anders aan zijn of haar val toegevoegd. Bijvoorbeeld azijn, bier, sojasaus, sap van een rottende citroen, bananengeurstof of een combinatie. Om ervoor te zorgen dat de fruitvliegjes ook echt gevangen worden en dus niet meer kunnen ontsnappen, kan je een beetje afwasmiddel aan het water toevoegen. Hierdoor zinken de vliegjes en gaan ze dood. Na een week wordt gekeken welke vallen het beste hebben gewerkt.

# Roest-experiment
IJzer is een metaal dat kan roesten. Roest maakt het ijzer kapot en dat kan veel schade opleveren, bijvoorbeeld aan je auto of fiets. Roest ontstaat doordat zuurstof samen met water reageert met het ijzer. Zonder water en zuurstof kan er geen roest ontstaan. Het roestproces kan je sneller laten verlopen door bijvoorbeeld zout aan het water toe te voegen. Zeewater is zout en daarom roesten zeeschepen zo snel. Ook auto's en fietsen roesten sneller in de winter als er zout op de wegen wordt gestrooid.

De cursisten hebben zelf een spijker laten roesten in zout water. Omdat het lang duurt voordat je de roest ook echt kunt zien, werden er aan het water twee andere stoffen toegevoegd die het water laten verkleuren zodra het ijzer begint op te lossen (het begin van roest). Zonder de roest zelf te zien, konden ze door een blauwe verkleuring van het water rondom de spijker dus toch zien dat hij aan het roesten was. Er werd ook een stukje koperdraad rond de spijker gedraaid, waardoor het roesten nog sneller ging. Hierdoor ontstond er bij het koper een paars-roze kleur.
