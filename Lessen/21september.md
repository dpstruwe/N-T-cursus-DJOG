# De wet van behoud van energie
Er bestaan verschillende vormen van energie. Bijvoorbeeld warmte, elektrische energie, bewegingsenergie, maar ook de materie om ons heen bestaat uit energie. Eigenlijk kun je dus zeggen dat alles uit energie bestaat. Energie heeft ook een paar belangrijke eigenschappen. Zo kan energie nooit verloren gaan. Het verdwijnt dus niet zomaar, maar het kan wel worden omgezet in een andere vorm van energie. Als je bijvoorbeeld met een auto gaat rijden, dan wordt de brandstof verbrand en omgezet in warmte en bewegingsenergie. Als je je handen hard tegen elkaar wrijft, dan worden ze warm: door de wrijving wordt bewegingsenergie omgezet in warmte. Dit alles kan je samenvatten in een natuurkundige wet: de wet van behoud van energie. Deze wet zegt eigenlijk dat de totale hoeveelheid energie altijd gelijk blijft. De energie die je aan het begin hebt, heb je ook over aan het eind. Maar wel in een andere vorm.

De cursisten hebben zelf een 'terugrolblikje' gemaakt: een blikje waarin een elastiekje zit waaraan een gewichtje hangt. Wanneer je nu het blikje vooruit laat rollen, komt het vanzelf weer terugrollen. Dit komt doordat het elastiekje door het gewichtje tijdens het vooruit rollen wordt opgewonden. Als het elastiekje zich weer ontrolt, komt de energie vrij waardoor het blikje de andere kant op rolt.

# Het schatten van grote aantallen
Hoeveel knikkers er in een knikkerzak zitten kan je vrij eenvoudig te weten komen door ze te tellen. Hoeveel rijstkorrels er in een pak met rijst zitten, is al veel moeilijker te tellen. Maar als je wilt weten hoeveel suikerkorrels er in een pak met suiker zitten dan is tellen eigenlijk onmogelijk. Hoe kan je dan toch te weten komen hoeveel rijst- of suikerkorrels er in een pak zitten? Een redelijk eenvoudige manier is door eerst te wegen hoeveel een heel pak weegt, en daarna een kleine, makkelijk telbare hoeveelheid korreltjes te wegen (bijvoorbeeld 10 of 20 korrels). Daarmee kun je vervolgens gaan rekenen. Reken eerst uit hoeveel 1 korreltje weegt door het gewicht van de korrels te delen door het aantal gewogen korrels. Deel dan het totale gewicht van het pak door het gewicht van een korreltje. De uitkomst van deze rekensom geeft een redelijke schatting van het totale aantal korrels in en pak. De cursisten kwamen uit op meer dan een miljoen suikerkorrels in een pak met suiker.
