# Excursie KVI-CART
De cursisten zijn bij het Kernfysisch Versnellerinstituut (tegenwoordig KVI-CART genoemd) van de universiteit geweest en hebben hier uitleg gekregen over radioactiviteit en de toepassingen daarvan. Radioactieve stoffen geven radioactieve straling af. Dit is een vorm van straling die vaak schadelijk is voor ons lichaam. Toch zorgt die schadelijkheid er ook voor dat artsen de straling kunnen gebruiken bij de behandeling van kanker. Je kunt er namelijk heel gericht tumoren mee doden. Ook kan je radioactieve stoffen gebruiken om bepaalde processen in je lichaam te bekijken. Door een speciale stof in te spuiten die straling uitzendt, kan je met een soort scanner precies zien waar de stof zich bevindt in het lichaam. Zo kan je bijvoorbeeld je hersenactiviteit zichtbaar maken.

Vervolgens hebben ze de deeltjesversneller bekeken. Met dit enorme apparaat van wel bijna drie verdiepingen hoog, kunnen hele kleine deeltjes (atomen of delen daarvan) tot zeer hoge snelheid versneld worden. Daarbij krijgen ze enorm veel energie. Met deze energierijke deeltjes kan je vervolgens allerlei soorten onderzoek doen, van het maken van nieuwe radioactieve deeltjes tot het bestuderen van de eigenschappen van atomen. Hiervoor zijn er verschillende experimenteerruimtes aanwezig in het gebouw, waar de versnelde deeltjes naartoe worden geleid via speciale buizen. Om de straling tegen te houden zijn de muren rond de versneller en de onderzoeksruimtes gemaakt van metersdik beton. Je kunt dan ook niet in deze ruimtes komen wanneer de versneller aan staat.
