# Orgaandonatie

De cursisten hebben geleerd dat orgaantransplantatie nodig kan zijn voor mensen bij wie een bepaald orgaan niet meer (voldoende) werkt. Bij orgaantransplantatie wordt een orgaan van een donor in het lichaam van de ontvanger geplaatst. Meestal is de orgaandonor al overleden wanneer de organen worden uitgenomen voor transplantatie, maar sommige organen kunnen ook gedoneerd worden door iemand die nog leeft. Dit kan bij nieren (je hebt genoeg aan 1 goed werkende nier, en we hebben er twee in ons lichaam waarvan je er dus een kunt missen), maar ook bij de lever: je kan een klein stukje van je lever laten weghalen om te doneren. Bijna alle organen kunnen (helemaal of gedeeltelijk) worden getransplanteerd, maar de donor en de ontvanger moeten onder andere wel dezelfde bloedgroep hebben. Anders wordt het orgaan afgestoten door het lichaam. Soms zijn gedurende het leven meerdere transplantaties nodig, omdat een donororgaan door allerlei omstandigheden niet altijd een leven lang meegaat.

Om organen goed te houden tussen het uitnemen uit een lichaam en de transplantatie in een ander lichaam, moet het orgaan gekoeld worden. Maar koeling alleen is niet altijd voldoende. Tegenwoordig bestaan er daarom speciale apparaten die organen nog beter goed kunnen houden. De cursisten hebben de werking van zo'n apparaat voor nieren bekeken. Naast koeling, zorgt dit apparaat er ook voor dat de nieren met een soort nepbloed continu worden doorgespoeld en gevoed, net als wanneer er echt bloed doorheen zou stromen. Nieren kunnen zo tot wel 24 uur lang goed blijven.
