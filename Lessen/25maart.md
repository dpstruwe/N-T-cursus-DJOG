# Geluid en trillingen
Geluid bestaat uit trillingen die zich voortplanten door lucht, water of een ander medium. Als je lucht in trilling brengt met bijvoorbeeld een fluitje, een bel of je eigen stembanden, dan zorgen de botsingen van de luchtdeeltjes (moleculen) ervoor dat de trillingen (de geluidsgolven) zich gaan verspreiden door de lucht en uiteindelijk bij je oren terechtkomen. Daar laten ze je trommelvliezen bewegen, waardoor je het geluid hoort. Wanneer je dus een rinkelende bel onder een stolp legt die je vervolgens vacu√ºm zuigt (waarbij je bijna alle lucht wegzuigt), dan hoor je deze vrijwel niet meer. Geluid kan niet alleen hard of zacht zijn, maar kan ook bestaan uit lage en hoge tonen. Een lage toon ontstaat wanneer er maar weinig trillingen per seconde zijn, een hoge toon juist als er veel trillingen per seconde zijn. Dit kan je zowel zichtbaar als hoorbaar maken met een luidspreker: deze produceert geluid door op en neer te bewegen (hoe sneller de beweging, hoe hoger de toon). Onze oren kunnen tonen horen die grofweg tussen de 20 en 20.000 trillingen per seconde (hertz) liggen, maar hoe ouder je wordt, hoe slechter je de hoge tonen kunt horen.

Muziekinstrumenten kunnen op verschillende manieren geluid produceren. Maar de basis is hetzelfde: lucht in trilling brengen. Dit kan bijvoorbeeld met snaren (waarbij onder andere de lengte van de snaar de toon bepaalt) of door lucht ergens doorheen te blazen. Dit laatste hebben de cursisten zelf uitgeprobeerd door van een rietje een eenvoudig fluitje te maken. De lengte van het rietje bepaalt dan de toonhoogte: hoe korter het rietje, hoe hoger de toon (en omgekeerd, waardoor je door meerdere rietjes aan elkaar vast te maken hele lage tonen krijgt).
