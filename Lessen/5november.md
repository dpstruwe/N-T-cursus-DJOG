# Filosoferen
Tijdens het eerste deel van de les hebben de cursisten gefilosofeerd over o.a. Zeno's paradoxen en het Schip van Theseus. De bekendste paradox van Zeno is die van Achilles en de schildpad. De schildpad daagt Achilles uit voor een hardloopwedstrijd, en vraagt daarbij om slechts een kleine voorsprong. Hij beweert namelijk dat hij, ondanks dat de voorsprong maar heel klein is, toch zal winnen. Hij beredeneert dat elke keer dat Achilles op de plek aankomt waar de schildpad eerst was, de schildpad alweer een stukje verder is. En dat is elke keer het geval wanneer Achilles op de plek komt waar de schildpad eerst was. Hoewel de afstand tussen hen steeds kleiner wordt, zal Achilles de schildpad dus nooit inhalen. Een vergelijkbare paradox is dat je, om een bepaalde afstand te overbruggen, eerst de helft van die afstand moet afleggen. Om het resterende stuk te overbruggen moet je vervolgens weer eerst de helft van die afstand afleggen, enzovoorts. Dit betekent dat je, hoe dicht je ook bij je eindpunt komt, nooit helemaal je eindbestemming bereikt. De paradox is dat het natuurlijk wel mogelijk is om je bestemming te bereiken, want dat kan iedereen ervaren in het dagelijks leven, maar dat het volgens deze redenering niet kan. Hetzelfde geldt voor Achilles, die de schildpad in het echt natuurlijk wel zal inhalen.

Bij het schip van Theseus is het de vraag of een schip waarvan één onderdeel vervangen wordt, nog wel hetzelfde schip is. En zo ja, of dit dan bij twee, drie of meer onderdelen niet meer het geval is. Wat als alle onderdelen zijn vervangen? En waar ligt dan de grens? Op deze vraag bestaat geen eenduidig antwoord, waardoor iedereen zijn eigen antwoord kan formuleren.

# Warm en koud
De temperatuur zegt iets over hoe warm of koud iets is. Bij een hoge temperatuur bewegen de moleculen en atomen sneller dan bij een lage temperatuur. Er is ook een temperatuur waarbij alle atomen (vrijwel) stilstaan: het absolute nulpunt. Dit is bij -273,15 graden Celsius, ofwel 0 Kelvin (op de kelvinschaal). Boven deze temperatuur stralen alle objecten warmtestraling uit. Meestal is deze warmtestraling onzichtbaar, maar soms wordt iets zo heet dat het ook zichtbaar licht gaat uitzenden. Het object wordt dan eerst roodgloeiend, en daarna zelfs witheet. De meeste warmtestraling wordt echter uitgezonden in het infrarood. Dit is straling die je niet kunt zien met je ogen, maar wel met een speciale warmtebeeldcamera. De cursisten hebben gezien dat je met zo'n camera door een vuilniszak heen kunt kijken als iemand daar bijvoorbeeld zijn arm in steekt. Verder hebben ze geëxperimenteerd met vloeibare stikstof, dat bijna 200 graden onder nul is. Daardoor kun je bijzondere effecten krijgen, bijvoorbeeld dat je met een ijskoude banaan een spijker in hout kunt slaan of dat een opgeblazen ballon helemaal in elkaar schrompelt.
