# Elektriciteit en magnetisme

Elektriciteit en magnetisme kunnen niet zonder elkaar. Beide worden veroorzaakt door geladen deeltjes, met name elektronen. Elektronen zijn negatief geladen deeltjes die om een positief geladen atoomkern cirkelen. Elektriciteit heeft te maken met de aanwezigheid of beweging van elektronen. Bij statische elektriciteit veroorzaken de elektronen die door wrijving op een oppervlak terechtkomen een elektrische lading, wat je bijvoorbeeld merkt als je een ballon opwrijft of een wollen trui uittrekt. Een elektrische stroom ontstaat juist doordat elektronen door bijvoorbeeld een draad bewegen, waarbij de stroom altijd van plus naar min loopt. Een elektrische stroom is een beetje te vergelijken met een waterstroom: de hoeveelheid water die per seconde door bijvoorbeeld een kraan stroomt is dan de stroomsterkte, vergelijkbaar met de hoeveelheid elektronen die door een draad lopen. De druk die ervoor zorgt dat het water uit de kraan wil stromen, is dan vergelijkbaar met de elektrische spanning. Zonder spanning kan er geen stroom lopen.

Bewegende geladen deeltjes (een elektrische stroom dus) veroorzaken een magnetisch veld. En omgekeerd veroorzaakt een bewegende magneet een elektrische stroom wanneer hij bijvoorbeeld bij een stroomdraad wordt gehouden. In het eerste geval ontstaat een elektromagneet: een magneet die alleen werkt als er een elektrische stroom door een spoel (een stuk koperdraad dat om een kern wordt gewikkeld) loopt en die je dus aan of uit kunt zetten. In het tweede geval kun je elektriciteit opwekken, en dat principe gebruik je o.a. bij de dynamo op je fiets en in de generatoren van elektriciteitscentrales en windmolens.

Naast elektromagneten bestaan er permanente magneten, die in principe altijd hun magneetwerking houden. Magneten hebben altijd een noord en een zuidpool, waarbij de noordpolen elkaar afstoten, net als de zuidpolen, terwijl de noord- en de zuidpool elkaar juist aantrekken. Ook de aarde is een grote magneet, waardoor we een kompas kunnen gebruiken en sommige vogels met een ingebouwd kompas de weg terug kunnen vinden. Zonder dit magneetveld zouden we ook bijna geen atmosfeer hebben omdat die dan zou worden weggeblazen door de zonnewind.

Een ander verschijnsel waar we in ons dagelijks leven regelmatig gebruik van maken is inductie. Hierbij wordt door een veranderende stroom een magnetisch veld opgewekt in een geleidend voorwerp, wat er vervolgens weer voor zorgt dat er een stroom gaat lopen in dat voorwerp. Bijvoorbeeld in het geval van een inductiekookplaat, waarbij de opgewekte stroom de pan verhit. Ook het draadloos opladen van je mobiele telefoon werkt door middel van inductie.

De cursisten hebben verschillende proefjes gezien en gedaan met elektriciteit en magnetisme, waarbij gedemonstreerd werd hoe dit werkt. Ook hebben ze zichzelf elektrisch (statisch) geladen met een zogeheten Van de Graaff-generator, waarbij soms hun haren overeind gingen staan.
