# Waterstof als (duurzame) energiebron
Waterstofgas komt van nature vrijwel niet voor op aarde. Het is het lichtste element en zit als verbinding in vele stoffen, van water tot benzine. Pure waterstof is een goede brandstof, en het is ook prima geschikt om te dienen als opslag van energie. Ook kan het gebruikt worden ter vervanging van aardgas. Maar dan moet de waterstof wel eerst geproduceerd worden. Dit kan op verschillende manieren, zowel schoon als 'vies'. Als je gebruik maakt van fossiele brandstoffen, dan is de daarmee geproduceerde waterstof niet duurzaam. Maar door schone, duurzame energie te gebruiken (zoals wind- en zonne-energie) kan je zogeheten groene waterstof produceren, waarbij geen uitstoot van schadelijke stoffen zoals CO<sub>2</sub> optreedt. Een van de manieren om waterstof te maken is met elektriciteit. Als je stroom door water laat lopen, worden de watermoleculen gesplitst in waterstof en zuurstof. Dit heet elektrolyse. De waterstof kan je opvangen en opslaan, bijvoorbeeld in grote tanks of diep in de grond. Om van de geproduceerde waterstof vervolgens weer elektriciteit te maken, kan je bijvoorbeeld gebruik maken van brandstofcellen. Hierbij wordt van waterstof en zuurstof weer water gemaakt, waarbij elektriciteit vrijkomt. Er zijn al auto's en andere voertuigen die op waterstof lopen, maar het kost veel ruimte om mee te nemen omdat het gasvormig is, en het moet daarom onder hoge druk in de tank worden gestopt.

De cursisten hebben een demonstratie gezien van een schaalmodel van een elektrische auto met een brandstofcel. Deze werkt met patronen gevuld met waterstofgas. Verder hebben ze zelf een opstelling gemaakt voor elektrolyse door in een potje met water wat zout (magnesiumsulfaat) op te lossen en hier via twee koperdraden (elektroden) elektriciteit doorheen te laten stromen. Bij de elektroden zagen ze belletjes ontstaan, waarbij aan de ene kant zuurstof en aan de andere kant waterstof werd gevormd.
