# Ademhaling en benauwdheid
Met je longen haal je zuurstof uit de lucht. Om zo veel mogelijk zuurstof uit de lucht in je bloed te laten komen, hebben de longen een speciale bouw. Je luchtwegen vertakken zich heel vaak, en elke vertakking komt aan het einde uit in een speciaal 'trosje' met zogeheten longblaasjes. Hierdoor hebben je longen een heel groot oppervlak: grofweg de grootte van een halve tennisbaan. De zuurstofmoleculen kunnen zich dan verspreiden over het grote oppervlak en sneller in het bloed worden opgenomen. De inhoud van de longen is ongeveer 6 liter. Hoe vaak je ademhaalt per minuut hangt onder andere af van hoeveel je je inspant. Bij intensief bewegen heeft je lichaam meer zuurstof nodig, waardoor je vaker en dieper gaat ademhalen. Er is een verschil tussen de longen van jonge en oudere mensen, wat te vergelijken is met een ballon. Een nieuwe ballon is moeilijker op te blazen dan een oude ballon (hij is elastischer) en loopt sneller en makkelijker leeg. Bij longen is dat ook het geval, waardoor oudere longen minder goed gaan werken. Ook allerlei ziektes en aandoeningen kunnen effect hebben op het functioneren van de longen. Denk aan astma, longontsteking of een virusinfectie. Hierbij kan ook benauwdheid ontstaan, doordat de longen minder zuurstof kunnen opnemen. Je hersenen geven dan een signaal aan je longen dat ze harder moeten gaan werken.

De cursisten hebben met behulp van ballonnen en rietjes ontdekt hoe de longen werken. Door een ballon op te blazen, merk je dat dit in het begin veel moeilijker gaat dan daarna. En door diep in te ademen en daarna al je adem in een ballon te blazen, kun je ontdekken hoe groot de inhoud van je longen is. Ademhalen door een rietje blijkt ook erg lastig, omdat er minder lucht doorheen past. Dit hou je dan ook niet lang vol.
