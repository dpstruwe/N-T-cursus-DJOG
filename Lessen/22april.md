# Fotografie
Fotografie betekent letterlijk 'schrijven met licht'. Voordat de fotocamera werd uitgevonden, gebruikte men al een soort camera om beelden mee te maken: een zogeheten camera obscura (letterlijk: donkere kamer). Dit waren eigenlijk grote of kleinere donkere hokjes waarin een klein gat zat, waar licht van buiten doorheen viel. Dit gat zorgde voor een projectie van de buitenwereld op de achterkant van de camera. Schilders konden dit bijvoorbeeld gebruiken om heel precies een portret of landschap na te schilderen. Het nadeel was wel dat het beeld op zijn kop werd geprojecteerd en dat er maar weinig licht door het gat naar binnen kwam. De eerste foto werd in 1826/1827 door Nicéphore Niépce gemaakt met een camera obscura waarin een lichtgevoelige plaat werd bevestigd. Latere camera's kregen een lens, wat als voornaamste voordeel had dat er meer licht kon worden gevangen. Mede hierdoor konden kortere belichtingstijden worden gebruikt. Ook moderne camera's hebben nog steeds een lens, maar in plaats van een filmrolletje dat eerst ontwikkeld en afgedrukt moet worden, gebruiken deze een beeldsensor die er een digitale afbeelding van maakt. Een cameralens werkt ongeveer zoals het menselijk oog: naast een lens zit er ook een diafragma in, dat vergelijkbaar is met de pupil. Deze opening voor de lens regelt de hoeveelheid licht die binnenvalt in de camera of in het oog. Een andere manier om de hoeveelheid licht die in een camera valt te regelen is door middel van de sluitertijd: de tijd die de sluiter (een soort 'deurtje' voor de lens) van de camera open staat om licht door te laten. Tot slot bestaan er nog verschillende soorten lenzen die je op je camera kunt zetten, zoals groothoeklenzen en telelenzen. Hiermee kun je bepalen of je een weids beeld wilt maken waar veel van de omgeving op staat, of juist iets dichterbij wilt halen zoals met een verrekijker. Met al deze verschillende technische mogelijkheden kun je eindeloos variëren om precies de gewenste foto te maken met de juiste belichting en de juiste (on)scherpte.

Vaak denken we dat een foto precies de werkelijkheid weergeeft. Dat is deels waar, maar zeker niet altijd. Naast dat de fotograaf bepaalt wat hij wel en niet op de foto zet en vanuit welk standpunt hij de foto maakt, kan een foto ook achteraf nog worden gemanipuleerd. Dat gebeurde vroeger al, maar tegenwoordig is het veel makkelijker met alle digitale technieken die iedereen tot zijn beschikking heeft. Ook zonder Photoshop kan je mobieltje bijvoorbeeld met allerlei filters een foto zo bewerken dat iemand er anders uitziet dan in het echt. En in veel tijdschriften staan modellen afgebeeld die lijken te voldoen aan het 'perfecte plaatje', maar vaak is dat ook gewoon bewerkt. Kortom, je moet niet altijd geloven wat je ziet op al die foto's om je heen.

De cursisten hebben gezien hoe een analoge (spiegelreflex)camera werkt en wat je hiermee zoal in kunt stellen. Ook hebben ze met speciaal lichtgevoelig papier blauwdrukken gemaakt door er bijvoorbeeld verschillende voorwerpen op te leggen en er dan met een felle lamp op te schijnen. Nadat het papier in een waterbad was gespoeld ('ontwikkeld'), werd er een afdruk van de voorwerpen zichtbaar in negatief.
