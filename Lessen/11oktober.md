# Sociaal in alle soorten
Dieren kunnen allerlei soorten gedrag vertonen. Een daarvan is sociaal gedrag. Maar zijn alle dieren sociaal? Op die vraag hebben de cursisten geprobeerd een antwoord te vinden. Eerst probeerden ze een dier te bedenken dat niet sociaal is. Dat was niet eenvoudig, want vrijwel alle dieren die werden genoemd bleken toch in meer of mindere mate sociaal gedrag te vertonen. De conclusie was dan ook dat eigenlijk alle dieren (misschien op een paar specifieke soorten na) sociaal zijn.

Vervolgens hebben de cursisten onderzocht hoe je sociaal gedrag kunt meten. Hiervoor hebben ze fruitvliegjes gebruikt. Dit deden ze door drie vliegjes in een klein bakje bij elkaar te zetten en op een bepaald moment boven elk vliegje een stipje te zetten op de deksel van het bakje. Hierna werd de afstand tussen de stipjes, dus eigenlijk tussen de vliegen, opgemeten en opgeteld. De totale afstand werd in een grafiek gezet. De afstand tussen de vliegen zegt iets over hoe sociaal ze zijn. Door twee verschillende stammen van vliegen met elkaar te vergelijken, kon zo worden bepaald welke stam het meest sociaal was (hoe kleiner de afstand, hoe socialer).
