# Eerste uur
Tijdens het eerste uur werden enkele experimenten gedaan met enzymen. Enzymen zijn grote moleculen (eiwitten) die overal in de cellen van levende wezens voorkomen. Elk enzym heeft zijn eigen functie in een cel. Ze zorgen ervoor dat de vele chemische reacties die in de cellen plaatsvinden, snel kunnen verlopen. Zonder enzymen zouden deze reacties niet of nauwelijks kunnen voorkomen en zou leven dus niet mogelijk zijn. Elk enzym laat weer een andere chemische reactie verlopen. Zo zijn er bijvoorbeeld enzymen voor de verbranding (in een cel gebeurt dat zonder vuur), de vertering van voedsel en de afbraak van schadelijke stoffen. Maar ook buiten de cellen kunnen enzymen gebruikt worden voor allerlei dingen. Bijvoorbeeld voor het maken van kaas: speciale enzymen uit stremsel zorgen er dan voor dat de eiwitten uit melk gaan samenklonteren, zodat je een dikke brij krijgt die je kunt samenpersen tot kaas. Ook kun je de melksuiker (lactose) uit melk omzetten in andere suikers, zodat melk beter verteerbaar wordt voor dieren of mensen met een lactose-intolerantie.

In je spuug zitten ook enzymen. Deze enzymen kunnen zetmeel uit het voedsel afbreken tot suikers. De cursisten hebben hier zelf een experiment mee gedaan. Ze hebben hun eigen spuug in verschillende buisjes met een oplossing van zetmeel gedaan, en deze buisjes in drie bakken met water van een verschillende temperatuur gezet: koud (rond de 10 graden), lauwwarm (ongeveer lichaamstemperatuur, dus zo'n 40 graden) en heet (rond de 80 graden). Door een beetje jodium aan de buisjes met zetmeel toe te voegen, kreeg het zetmeel een paarsblauwe kleur. Deze kleur verdwijnt weer zodra het zetmeel is afgebroken tot suiker. Hoe sneller de kleur verdwijnt, hoe sneller deze chemische reactie verloopt en dus hoe beter het enzym werkt. De bedoeling was dat de cursisten zouden ontdekken dat bij de hoogste temperatuur de kleur het snelste zou verdwijnen, maar dat was bij dit experiment niet goed te zien. De ontkleuring verliep te langzaam, mogelijk doordat er te weinig spuug of te veel zetmeel was toegevoegd.

# Tweede uur
In het tweede uur zijn de cursisten verder gegaan met het leren solderen. Er is een demonstratie gegeven van de transistorschakeling die ze de volgende keer zelf gaan maken en er is uitgelegd welke weerstanden en andere onderdelen je hiervoor nodig hebt.
