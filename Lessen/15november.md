# Kaarten en geografische informatiesystemen
Kaarten worden al heel lang gemaakt. Een van de bekendste oude kaarten van de stad Groningen dateert van 1575. Die kaart is met de hand getekend en laat alle huizen en andere gebouwen zien, omdat de stad toen nog erg klein was. Wereldkaarten bestaan ook al heel lang, maar die zijn veel moeilijker te maken. Een van de problemen daarbij is dat de aarde een bol is, terwijl een kaart plat is. Als je een ronde aardbol af wilt beelden op een plat vlak, dan krijg je vertekening. De cursisten hebben dit uitgeprobeerd met een mandarijntje: door deze zo goed mogelijk in een stuk af te pellen en dat stuk in zijn geheel plat op tafel te leggen, kan je verschillende patronen krijgen. Maar geen een daarvan is zonder scheuren. Zo werkt dat ook met kaarten. De meest gebruikte manier om de wereld af te beelden (de zogeheten Mercatorprojectie) geeft weliswaar de wereld weer als een geheel, maar landen die dicht bij de polen liggen worden daarbij te groot afgebeeld in vergelijking met landen die dicht bij de evenaar liggen. Er zijn wel andere manieren om een wereldkaart te maken, maar die geven weer andere problemen.

Tegenwoordig worden kaarten digitaal gemaakt, met speciale GIS-software die is gebaseerd op zogeheten geografische informatiesytemen. Hiermee kan je allerlei extra informatie in de kaart verwerken, of diverse geografische data analyseren. De cursisten zijn zelf aan de slag gegaan met zulke GIS-software en hebben bekeken hoe ver je kan komen vanaf je eigen huis als je 10 minuten wandelt in willekeurige richtingen. Dat leverde een divers resultaat op, van veel mogelijkheden als je in de stad woont (veel straten) tot veel beperktere mogelijkheden als je op het platteland woont (weinig straten en veel weilanden).

Enkele van de gebruikte websites:
- http://thetruesize.com/ (bekijk de ware grootte van willekeurige landen ten opzichte van elkaar)
- http://topotijdreis.nl/ (kijk terug in de tijd met oude landkaarten)
