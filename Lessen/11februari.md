# "Gedrag" van planten?

We weten dat dieren allerlei soorten gedrag vertonen. Bijvoorbeeld op zoek gaan naar voedsel met veel energie (vet en suiker) om een periode van voedselschaarste door te komen. Of verdediging tegen aanvallers. Maar planten vertonen in veel gevallen soortgelijk gedrag, al is dat vaak minder goed zichtbaar, vooral omdat ze doorgaans langzamer reageren dan dieren. Planten gaan bijvoorbeeld met hun wortels op zoek naar plekken in de grond waar veel voedsel zit, of ze geven via deze wortels signalen aan elkaar door. Ook hebben veel planten bepaalde verdedigingsmechanismen tegen bijvoorbeeld vraat van planteneters of schadelijke insecten. De meeste planten kunnen op diverse signalen reageren waar dieren ook op reageren, zoals licht, geur, zwaartekracht, aanraking en temperatuur. Ook kunnen ze bewegen, al duurt die beweging meestal veel langer dan bij dieren. Klimplanten zoeken bijvoorbeeld naar een ondersteuning waar ze tegenop of omheen kunnen klimmen, zodat ze zelf minder hoeven te investeren in stevigheid. Hierbij draait hun stengel langzaam in het rond, totdat deze houvast vindt. En bepaalde vleesetende planten reageren op de aanraking van haartjes in hun bloem door een insect, waarna de bloem dichtklapt en het insect langzaam wordt verteerd en de plant kostbare stikstofverbindingen binnenkrijgt. Ook ingewikkeldere relaties tussen planten komen voor, waarbij concurrentie (zoals om licht en voedingsstoffen) vaak een hoofdrol speelt. De cursisten hebben diverse filmpjes bekeken van planten die ergens op reageren, en daarbij nagedacht over wat de functie van dit gedrag zou kunnen zijn.
