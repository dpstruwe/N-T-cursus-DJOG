# Klimaatverandering

Het verschil tussen weer en klimaat is dat het bij het weer gaat om de korte termijn (zoals: gaat het morgen regenen, komt er een koude- of hittegolf aan?) en bij klimaat om de lange termijn (zoals: wordt het de komende tientallen jaren warmer op aarde, komt er een nieuwe ijstijd aan?). Dat het op aarde lekker warm is komt door de zon. Maar er is nog wel iets anders voor nodig om het warm genoeg te laten zijn, namelijk koolstofdioxide (CO<sub>2</sub>). Van nature zit dit zogeheten broeikasgas in onze atmosfeer, door allerlei natuurlijke oorzaken. Het gas zorgt ervoor dat de warmte van de zon goed wordt vastgehouden in de atmosfeer. Maar sinds het begin van de industriÃ«le revolutie, in de 19e eeuw, kwam er door de verbranding van fossiele brandstoffen als aardolie, steenkool en aardgas steeds meer koolstofdioxide in de atmosfeer. Deze verhoging van de hoeveelheid (concentratie) koolstofdioxide zorgt sinds die tijd voor extra opwarming van de aarde: het versterkte broeikaseffect. Daarnaast komen er ook steeds meer andere broeikasgassen in de atmosfeer terecht, zoals methaan (aardgas). Dit komt vooral doordat vee (koeien, maar ook andere dieren) dit gas uitstoten door boeren en scheten te laten. Alles bij elkaar zorgt dit ervoor dat de temperatuur op aarde veel sneller stijgt dan zonder de door de mens veroorzaakte uitstoot van broeikasgassen. Het klimaat op aarde verandert dus sneller door de invloed van de mens. Ook in Nederland is dit merkbaar, bijvoorbeeld doordat het klimaat hier steeds meer zal gaan lijken op het huidige klimaat van Frankrijk (het wordt warmer, maar daarnaast zal het ook vaker en heviger regenen).

Tijdens de les zijn enkele experimenten gedaan. Met een speciale CO<sub>2</sub>-sensor is aangetoond dat planten in het donker koolstofdioxide uitstoten, maar in het licht juist veel koolstofdioxide opnemen. Planten zorgen dus uiteindelijk voor een vermindering van de hoeveelheid koolstofdioxide in de atmosfeer. Oceanen nemen echter nog veel meer koolstofdioxide op. Maar ze nemen daarnaast ook warmte op. Dat is geprobeerd na te doen met drie plastic flessen: een lege, open fles; een lege, dichte fles en een dichte fles met water erin. In elke fles zat een temperatuursensor. Omdat lucht koolstofdioxide bevat, zat er in elke fles dus ook een beetje koolstofdioxide. De flessen werden beschenen met een felle lamp. Als de proef goed wordt uitgevoerd, zal je zien dat de temperatuur in de lege, dichte fles iets hoger wordt dan in de open fles, en dat de temperatuur in de fles met water juist het laagste blijft. Het water op aarde (vooral de oceanen) heeft dus een verkoelend effect op het klimaat.
