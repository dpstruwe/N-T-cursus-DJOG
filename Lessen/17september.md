# Gel, mooi haar of een gezond lichaam
Gel bestaat voor het grootste deel uit water. Toch is het niet vloeibaar. Er zit iets in wat het water vasthoudt, zodat het niet vrij kan stromen. Je zou een gel kunnen zien als een verzameling 'sliertjes' waartussen de waterdeeltjes als het ware zitten opgesloten. We kennen gel bijvoorbeeld als het spul om in je haar te smeren, maar er bestaan nog veel meer soorten gels. Zo zit het onder andere in luiers, waar een speciale gel het vocht opneemt. Een andere toepassing van gels is om ze te gebruiken als een soort pleister waarin een medicijn zit opgesloten. Om het medicijn vervolgens weer uit de gel te krijgen, op de plek in of op het lichaam waar het nodig is, wordt een stofje toegevoegd waardoor de gel uit elkaar valt en weer vloeibaar wordt. Daardoor kan het medicijn vrijkomen.

De cursisten hebben zelf een gel gemaakt met zogeheten alginaat, een stof afkomstig uit algen. Door druppels van deze stof in een oplossing van calciumchloride te druppelen, ontstaan kleine gelbolletjes of sliertjes. Dit proces is ook om te draaien door de gel in een andere oplossing (EDTA) te leggen: de gel wordt dan weer vloeibaar.
