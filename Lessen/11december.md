# Hart en bloedsomloop
Bloed bestaat voornamelijk uit rode bloedcellen (binden zuurstof in de longen en geven dit weer af aan de rest van het lichaam), witte bloedcellen (voor de afweer), bloedplaatjes (bloedstolling) en plasma (de vloeistof die het bloed vloeibaar maakt). Het hart is een sterke spier die continu het bloed door het lichaam pompt. Het bestaat uit vier delen: twee boezems en twee kamers. Tussen de boezems en de kamers zitten hartkleppen, die ervoor zorgen dat het bloed maar in één richting kan stromen. Het bloed dat vanuit het lichaam terugstroomt naar het hart is zuurstofarm en wordt opgevangen in de rechterboezem. Van daaruit stroomt het naar de rechterkamer, waarna het hart het bloed naar de longen pompt waar het wordt voorzien van zuurstof. Vanuit de longen stroomt het zuurstofrijke bloed terug naar het hart en komt dan terecht in de linkerboezem. Vervolgens stroomt het naar de linkerkamer, waar het met veel kracht naar de rest van het lichaam wordt gepompt. Het hart klopt in principe uit zichzelf, maar het ritme kan van buitenaf (door zenuwen vanuit de hersenen) worden beïnvloed. Soms gaat er iets mis met het hart en moet er worden ingegrepen. Bijvoorbeeld met een pacemaker (een apparaatje dat ervoor zorgt dat het hart weer met het juiste ritme en zonder haperingen klopt), of in spoedgevallen met een defibrillator, waarbij het hart weer op gang wordt gebracht.

![Bloedsomloop](/Lessen/Dubbelebloedsomloop.jpg)

*(Schema van de bloedsomloop)*

De cursisten hebben een varkenshart bekeken. Zo konden ze alle onderdelen in het echt zien. Ook hebben ze hun hartslag gemeten voor en na inspanning. Verder is ook nog geprobeerd om een ECG (elektrocardiogram, ook wel hartfilmpje genoemd) te maken met een speciale computersensor, maar door technische problemen lukte dat niet (in een latere les wordt dit nogmaals geprobeerd). Hiermee kan de hartslag op een monitor zichtbaar worden gemaakt om te zien of het hart goed functioneert.
